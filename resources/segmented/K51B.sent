Alkalmazottakat bejelentés nélkül foglalkoztatók listája A Nemzeti Adó- és Vámhivatal (NAV) honlapján rendszeresen közzéteszi azoknak a foglalkoztatóknak a nevét, székhelyét, lakcímét, adószámát – természetes személyeknél az adóazonosító jelet –, amelyeknél a végleges és végrehajtható közigazgatási vagy bírósági határozat megállapította, hogy nem jelentették be alkalmazottuk munkaviszonyát.
A NAV közzéteszi továbbá a jogsértést megállapító határozat keltét, és végrehajthatóvá válásának napját is.
A NAV a közzétett adózók adatait két év elteltével törli.
Az alkalmazottakat bejelentés nélkül foglalkoztatók listája itt érhető el.
2021. március 11-étől a NAV a foglalkoztatás-felügyeleti hatóságról szóló kormányrendelet szerint a rendezett munkaügyi kapcsolatok követelményének nem megfelelő adózók adatait is közzéteszi.
Idetartoznak azok az adózók, amelyeket a NAV foglalkoztatási jogviszony létesítésével összefüggő bejelentés elmulasztása miatt, a költségvetési támogatás igénylésének időpontját megelőző két éven belül, végleges – közigazgatási pernél a bíróság jogerős ítéletével elbírált – és végrehajtható, nyilvánosságra hozott határozatban bírsággal sújtott.
A rendezett munkaügyi kapcsolatok követelményének nem megfelelő adózók listája itt érhető el.
Továbbra is nyilvánosak a listán szereplők 2021. március 10-ei jogszabályi rendelkezések alapján közzétett adatai, amíg a kétéves közzétételi időtartam le nem telik.
A 2021. március 10-ig hatályban lévő rendelkezéseknek megfelelő, az államháztartásról szóló törvény végrehajtásáról szóló kormányrendelet szerint a rendezett munkaügyi kapcsolatok követelményének nem megfelelő adózók listája itt érhető el.