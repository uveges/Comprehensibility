Változik a vállalkozók után fizetendő szocho alapja 2021. július 1-jétől a középfokú végzettséget nem igénylő tevékenységet végző vállalkozók szociális hozzájárulási adójának (szocho) alapját a tárgyhónap első napján érvényes minimálbér összege alapján kell kiszámolni.
Korábban a szochoalap megállapításakor ezeknél a vállalkozóknál a tárgyév első napán érvényes minimálbért kellett figyelembe venni.
Nincs változás, ha a társas vállalkozó főtevékenysége vagy az egyéni vállalkozó személyesen végzett főtevékenysége legalább középfokú iskolai végzettséget, illetve középfokú szakképzettséget igényel.
Ekkor minimálbér alatt – ahogyan eddig is – a tárgyhónap első napján, a teljes munkaidőre érvényes garantált bérminimum havi összegét kell érteni.
Ha azonban a társas vállalkozó főtevékenysége, az egyéni vállalkozó személyesen végzett főtevékenysége nem igényel középfokú iskolai végzettséget, középfokú szakképzettséget, akkor az új szabályok szerint a minimálbéren a tárgyhónap első napján érvényes kötelező legkisebb munkabér havi összegét, azaz 167 400 forintot kell érteni, szemben a korábbi 161 000 forinttal, ami az év első napján érvényes kötelező legkisebb munkabér volt.
A társas vállalkozás a társas vállalkozó tagja után, az egyéni vállalkozó pedig saját maga után fizeti a szochót.
A szocho alapja havonta legalább a minimálbér 112,5 százaléka, azaz a minimum-adóalap.