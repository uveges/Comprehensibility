Ellenőrzések 2021-ben A Nemzeti Adó- és Vámhivatal (NAV) elsődleges feladata 2021-ben is a költségvetési bevételek megtartása, illetve növelése, melynek érdekében az együttműködő, és a jogkövető magatartást tanúsító adózókat továbbra is segíti, azonban a szándékos adóelkerülést tanúsító adózókkal szemben határozottan lép fel.
Az adókijátszás céljával működő társaságok kiszűrése, valamint a rendelkezésre álló adatvagyon széles körű felhasználása érdekében a NAV a jelentős költségvetési kockázatot hordozó adózók, tevékenységi körök, valamint a költségvetési bevételi szempontból további kockázatot hordozó adóalanyok célzott kockázatelemzésen alapuló ellenőrzésére koncentrál.
Így kiemelt figyelmet fordít az építőipari vállalkozásokra, a számítástechnikai-termékek kereskedelmére, a gépjármű- és gépjárműalkatrész-kereskedelemre, a zöldség- és gyümölcskereskedelemre, valamint az „adózatlan” jövedéki termékekre.
A forgalom dinamikus növekedése, valamint a 2021. évi jogszabályváltozások miatt a NAV továbbra is figyelemmel kíséri az e-kereskedelmet.
Fókuszba kerül a nemzetközi információcsere keretében érkezett adatok hasznosításával a határon átnyúló ügyletek ellenőrzése, továbbá a COVID világjárvánnyal sújtott ágazatok (pl. turizmus, vendéglátás, szálláshely-szolgáltatás) tekintetében a járványhelyzet előtti időszakok elemzése, a valós adóbevételek feltárása érdekében jogkövetési vizsgálatok elrendelése, továbbá a COVID járvány miatti kedvezmények jogszerűségének vizsgálata.
A bújtatott foglalkoztatás feltárása érdekében idén továbbra is kiemelten vizsgálja a NAV a kata adózási módot választó adózót foglalkoztatókat, továbbá a foglalkoztatói bejelentések nyomon követése alapján az új foglalkoztatókat.
A NAV támogató eljárásokat végez a 2020. évi adatok alapján a T1041-08 eltéréssel rendelkező adózóknál, továbbá a nemzetközi információcsere-adatok szerint adókötelezettségüket nem teljesítő adózók körében.
A NAV honlapján az Adótraffipax rovatban továbbra is elérhetőek a jogkövetési vizsgálatok, próbavásárlások helyszínei és időpontjai.