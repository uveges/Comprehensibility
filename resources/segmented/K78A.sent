Előrecsomagolt péksütemények utáni NETA kötelezettség A Nemzeti Adó- és Vámhivatal (NAV) ellenőrei a helyszíni vizsgálatok során tapasztalták, hogy a pékségek által előállított olyan péksütemények, melyeket jellemzően a fogyasztók jelenlétében csomagolnak be és árusítanak, oly módon is értékesítésre kerülnek, ami megfelel a NETA törvényben foglalt előrecsomagolt termék fogalmi meghatározásának, így a továbbiakban népegészségügyi termékadó (NETA) köteles termékeknek minősülnek.
A tapasztalatok szerint leggyakoribb példája ennek a sós pogácsák előrecsomagolt formában történő árusítása.
Mivel ezeknek a termékeknek a sótartalma – a csomagoláson is feltüntetettek szerint – meghaladja a 2 gramm/100 gramm mennyiséget, a fenti rendelkezés alapján – előrecsomagolt módon történő eladásuk esetében – nem mentesülnek a NETA kötelezettség alól.
A NETA törvény 2. § d) pontjának rendelkezései szerint adóköteles terméknek minősül az előrecsomagolt termékként forgalomba hozott 1905, 2005 20 20, 2008 VTSZ szám alá tartozó, gabona, burgonya vagy olajos magvak felhasználásával készült, sütött, extrudált vagy pörkölt, ízesített és azonnali fogyasztásra alkalmas termék, ha sótartalma meghaladja az 1 gramm só/100 gramm mennyiséget, ide nem értve a kenyeret és a Magyar Élelmiszerkönyv szerinti, legfeljebb 2 gramm só/100 gramm sótartalmú sütőipari terméket.
Érdemes tehát figyelemmel lenni arra, hogy az adózó által előállított termék kiméréssel történő értékesítése nem eredményez NETA kötelezettséget, ugyanakkor ugyanezen termék előrecsomagolt termékként történő forgalomba hozatala – a törvény szerint – bevallási és adófizetési kötelezettséget keletkeztethet.
Az előrecsomagolt termék fogalmát a NETA törvény 1. §.
4. pontja az alábbiak szerint határozza meg: 4. előrecsomagolt termék: a termék és az azt tartalmazó egyedi csomagolás kombinációja, ha a) a terméket nem a fogyasztó vagy a végső felhasználó jelenlétében csomagolják, b) a csomagolásban található termék mennyisége előre meghatározott, c) a b) pont szerinti mennyiség a csomagolás felbontása vagy észrevehető módosítása nélkül nem változtatható meg, és d) a terméket olyan névleges mennyiségű egységekben értékesítik, amelyek da) megegyeznek a csomagoló által előre meghatározott értékekkel (ideértve bármely olyan hozzáadott mennyiséget, amelyre a jelölésen hivatkozás történik), db) tömeg- vagy térfogategységekben vannak meghatározva.
Előrecsomagolt terméknek minősül az az a)-c) pontokban foglalt feltételeknek megfelelő termék is, amelyet darabonként csomagolnak, függetlenül attól, hogy azt a fogyasztó részére milyen módon (darabonként vagy tömeg alapján) értékesítik; Amennyiben az adózó olyan termékeket állít elő, melyek a NETA törvény termékcsoportjába beleillenek, és az általa megszokott módon való értékesítés mellett, más módon is forgalomba kívánja hozni termékeit, célszerű előtte a NETA törvényben foglalt adókötelezettség keletkezésre vonatkozó feltételeket áttekinteni, melyhez segítséget nyújt a NAV honlapján () 2021. február 5-én közzétett, a törvény rendelkezéseinek megértését segítő, Népegészségügyi termékadóról szóló 53. számú információs füzet.