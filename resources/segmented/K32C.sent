Az okmányok megőrzése a vámkezelés után A vámkezelés fontos okmányait, akár a papíralapú, akár az elektronikus iratokat legalább három évig meg kell őrizni.
Ilyen dokumentum például a megrendelés visszaigazolása, és a banki átutalás.
A hároméves időtartam a vámkezelés évének végén kezdődik.
Ha az okmányok rendelkezésre állnak, az segíti a vámhatóság munkáját, és egy esetleges utólagos vámellenőrzéskor jelentősen meggyorsítja a folyamatot.
Másrészt az okmányok hiánya, vagyis a megőrzési kötelezettség megszegése miatt a NAV vámigazgatási bírságot is kiszabhat.
A vámkezelés okmányainak megőrzését, és az esetleges bírságolást meghatározó jogszabályok: Az Uniós Vámkódex létrehozásáról szóló 952/2013/EU rendelet (a továbbiakban: UVK) 15. cikk (1) bekezdése: „A vámalakiságok elvégzésében vagy a vámellenőrzésekben közvetve vagy közvetlenül érintett személyek kötelesek a vámhatóságok kérésére, az előírt határidőn belül a megfelelő formában a vámhatóságok rendelkezésére bocsátani a szükséges okmányokat és információkat, valamint megadni részükre a vámalakiságok vagy vámellenőrzések végrehajtásához szükséges segítséget”.
Az UVK 51. cikk (1) bekezdése: „Az érintett személy a vámellenőrzés céljából köteles megőrizni a 15. cikk (1) bekezdésében említett okmányokat és információkat legalább három évig, a vámhatóságok számára hozzáférhető és elfogadható bármely módon.
A […] szabad forgalomba bocsátott áru vagy kivitelre bejelentett áru esetében ez az időtartam annak az évnek a végétől kezdődik, amikor a szabad forgalomba bocsátásra vagy a kivitelre vonatkozó vám-árunyilatkozatot elfogadták”.
Az uniós vámjog végrehajtásáról szóló 2017. évi CLII. törvény (Vámtv.) 84. § (1) bekezdés a) pontja: „Az eljáró vámszerv vámigazgatási bírságot szab ki […] okmánymegőrzéssel […] összefüggő jogsértés esetén.” és a (2) bekezdés c) pontja: „ha az okmányok és információk megőrzésére kötelezett személy nem őrzi meg a vámalakiságok elvégzéséhez kapcsolódó okmányokat és információkat a vámjogszabályok által előírt ideig”.