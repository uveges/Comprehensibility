ICS2-vel kapcsolatos tájékoztatás Az Uniós Vámkódex szerinti importellenőrzési rendszer korszerűsítése (Import Control System (ICS2)) kapcsán az alábbiakról tájékoztatjuk tisztelt ügyfeleinket.
Az ICS2 célja: Az Európai Unióba belépő áruk érkezés előtti biztonsági és védelmi szempontú vizsgálatának megerősítése az Uniós Vámkódexben szereplő, a belépési gyűjtő árunyilatkozatok benyújtására és kezelésére vonatkozó új követelmények érvényre juttatása révén.
Az ICS2 projekt eredményeképpen a jelenlegi transzeurópai ICS rendszer szerkezete teljesen átalakul, és annak helyébe fokozatosan egy új rendszer lép.
Az ICS2 bevezetés három fázisban történik: 1. fázis: Kizárólag a postai szolgáltatók és a gyorspostai küldeményeket kézbesítő szereplők érintettek légi fuvarozás tekintetében, akiknek az áruk szállítóeszközre rakodását megelőzően be kell nyújtaniuk a belépési gyűjtő árunyilatkozat minimális adatkészletét.
A beküldendő adatokat a Bizottság (EU) 2021/234 felhatalmazáson alapuló rendelete tartalmazza a gyorspostai szolgáltatók tekintetében az F32-es oszlopban, míg a postai szolgáltatók vonatkozásában az F43-as és F44-es oszlopban.
A kötelezettségnek 2021. március 15-től kell eleget tenniük.
2. fázis: A belépési gyűjtő árunyilatkozatra vonatkozó új kötelezettségek összességének, valamint a kapcsolódó üzleti és kockázatkezelési folyamatoknak a légi úton fuvarozott összes áru tekintetében történő végrehajtására terjed ki.
(A 2. fázis kapcsán a további részleteket a későbbiekben tesszük közzé.) 3. fázis: A belépési gyűjtő árunyilatkozatra vonatkozó új kötelezettségek összességének, valamint a kapcsolódó üzleti és kockázatkezelési folyamatoknak a tengeri és a belvízi, valamint a közúti és vasúti árufuvarozás keretében szállított összes áru tekintetében történő végrehajtására terjed ki (idetartozik a postai küldeményben lévő áruknak az említett szállítóeszközökkel történő szállítása is).
(A 3. fázis kapcsán a további részleteket a későbbiekben tesszük közzé.)
Az Európai Bizottság ICS2-vel kapcsolatos angol nyelvű tájékoztatása az alábbi linken keresztül elérhető. 