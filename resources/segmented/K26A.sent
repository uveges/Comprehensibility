Továbbra is alkalmazható az 5 százalékos adómérték az elviteles, illetve házhoz szállítással megvalósuló étel- és italértékesítésre A veszélyhelyzeti rendeleti szabályozás értelmében, a vendéglátó üzletekre vonatkozó korlátozó intézkedések hatályának időtartama alatt az általános forgalmi adó mértéke az adó alapjának 5 százaléka azon elvitelre vagy házhoz szállítással értékesített étel- és italforgalomra, mely étkezőhelyi vendéglátás keretében történő értékesítés esetén az általános forgalmi adóról szóló 2007. évi CXXVII. törvény 3. számú melléklet II. részében foglalt táblázat 3. sora alapján az Áfa tv. 82. § (2) bekezdése hatálya alá tartozna.
E szabály alapján, ha az adott étel- és italértékesítés a vendéglátó adóalanynál étkezőhelyi vendéglátás során – szolgáltatásnyújtásként – a kedvezményes adómérték alá tartozna, úgy az étel-ital elvitellel, házhoz szállítással megvalósuló értékesítésére is alkalmazható a kedvezményes adómérték.
A kedvezményes adómérték alkalmazásának feltétele, hogy a vendéglátó üzletnek alkalmasnak kellett lennie a helyben történő fogyasztásra a veszélyhelyzet miatt vonatkozó korlátozó intézkedések hatálybalépését megelőzően.
Nem függ azonban az alkalmazása attól, hogy az érintett vendéglátó üzlet (amely egyébként alkalmas a helyben történő fogyasztás biztosítására) ténylegesen lehetővé teszi-e az ételek-italok helyben (teraszon vagy zárt térben) történő fogyasztását.
A kedvezményes adómérték nem alkalmazható a fentiek szerinti ügylettel összefüggő szállítással kapcsolatos díjra.
Az említett feltételekkel a kedvezményes adómérték a 498/2020. (XI. 13.) Korm. rendelet hatályba lépése, vagyis 2020. november 14. napja óta folyamatosan alkalmazható.
E jogszabály a kedvezményes adómérték alkalmazhatóságát a vendéglátó üzletekre a veszélyhelyzet miatt vonatkozó korlátozó intézkedésekről szóló előírásokra hivatkozva, ezen intézkedések hatályának időtartamához köti.
A hivatkozást úgy kell értelmezni, hogy az – a jogalkotói szándékkal is összhangban – tartalmilag az abban említett intézkedésre összefoglalóan utal, mely alapján a vendéglátó üzleteket érintő intézkedések legújabb, 2021. május 23-tól hatályos módosulását követően is, továbbra is alkalmazható a kedvezményes adómérték az étel-ital elvitellel, házhoz szállítással megvalósuló értékesítésére.