BI eszközök az adóztatásban: KIVA-kampány Magyarországon a Pénzügyminisztérium és a NAV 2017 óta évente közös kampányt indít a főként a KKV szektor számára elérhető alternatív, egyszerűsített adózási mód, a kisvállalati adó (kiva) népszerűsítése érdekében.
A kampány során a korábbi évek beszámolói, bevallásai alapján megbecsülik, hogy melyik vállalkozásnak érné meg áttérni a kivára, az érintetteket az adóhivatal célzott módon, elektronikus úton tájékoztatja erről.
Az adózók egy része a kiva előnyeiről szóló általános tájékoztató levelet, másik részük pedig – akiknél az adatok nagy pontosságú számítást tesznek lehetővé – olyan levelet kap, amely az elérhető becsült adómegtakarítás összegét is tartalmazza.
A 2020. évben folytatott kampány újdonsága volt, hogy az adózók kapcsolattartóinak (könyvelők, adótanácsadók) szerepét is vizsgálták: az adózók egy részénél továbbra is a cégvezető részére, másik részénél viszont közvetlenül a könyvelőnek, adótanácsadónak került kiküldésre a tájékoztatás.
Ez a módszer jelentősen hozzájárulhat a jövőbeni levélkampányok hatékonyságának növeléséhez, hiszen a 2020. évi kiva kampány eredményeinek kiértékelése megmutathatja, hogy kinek érdemes a kampányleveleket címezni.
Az évről évre lefolytatott kiva-kampányok véletlen kontrollált kísérlet keretében folytak, ami lehetővé tette a kampány, illetve az egyes levéltípusok hatásosságának kiértékelését.
Az elemzések egyértelműen igazolták a kampányok sikerességét: a kivát választó vállalkozások aránya lényegesen magasabb azok körében, akik az adóhatóságtól levelet kaptak.