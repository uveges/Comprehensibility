Szankciómentesség a külföldi adóalanyok távértékesítés utáni számlaadat-szolgáltatására 2021. június 30-áig – bizonyos feltételekkel – szankciómentességet biztosít a Nemzeti Adó- és Vámhivatal az OSS (One Stop Shop) rendszerben regisztrált külföldi áfaalanyoknak, ha elmulasztják a belföldön teljesített távértékesítéseik után kötelező számlaadat-szolgáltatást.
A 2021. január 4-én hatályba lépett szabályok értelmében 2021. június 30-áig a számlaadat-szolgáltatás kötelező a belföldi teljesítési helyű, és ezáltal belföldi nyilvántartásba vételre kötelezett vagy azt választó távértékesítést végző adóalanyoknak.
A kötelezettséghez kapcsolódó 2021. március 31-ig tartó szankciómentes időszak miatt viszont ezeknek az adóalanyoknak mindössze a második negyedévben kellene adatszolgáltatást teljesíteniük és az ehhez szükséges fejlesztéseket megvalósítaniuk, a NAV ezért a teljes, 2021. június 30-ig tartó időszakra szankciómentességet biztosít.
Ez azt jelenti, hogy a NAV ezekben az esetekben nem szab ki mulasztási bírságot a számlaadat-szolgáltatás elmulasztása miatt, és utólag sem kötelezi az adóalanyokat az adatszolgáltatás teljesítésére.
A szankciómentesség csak azokra az adóalanyokra vonatkozik, amelyek 2021. július 1-jéig valamely tagállamban regisztrálnak az OSS rendszerbe, kizárólag a Magyarországra irányuló távértékesítésük miatt kötelezettek a belföldi nyilvántartásba vételre.
2021. július 1-jétől az OSS rendszerben a távértékesítések után is bevallható és befizethető az áfa, ha az értékesítő nem telepedett le a teljesítési hely szerinti tagállamban.
A rendszer előnye, hogy az adókötelezettségek abban az államban teljesíthetők, amelyikben az adózó a rendszerbe bejelentkezett, így távértékesítések miatt nem kell a teljesítési hely szerinti államban nyilvántartásba vételt kérelmezni.
2021. július 1-jétől a rendszer alkalmazásával a külföldi adóalanynak a az általános forgalmi adóról szóló 2007. évi CXXVII. törvény (a továbbiakban: Áfa tbelföldön teljesített távértékesítései után nem kell számlaadatot sem szolgáltatnia.
Mivel az OSS rendszerbe regisztrált adóalany a nyilvántartásba vétel államának szabályai szerint bocsátja ki a számlát az általa teljesített ügyletről, arra a magyar jogszabályokban előírt számlaadat-szolgáltatási kötelezettség nem vonatkozik.