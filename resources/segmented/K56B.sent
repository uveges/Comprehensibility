Ingatlan bérbeadásából származó jövedelem és a szociális hozzájárulási adó (szocho) magánszemélyeknél A 2019-es személyijövedelemadó-bevallások feldolgozásakor megfigyelhető volt, hogy az ingatlan bérbeadásból származó jövedelmet is szerző magánszemélyek az őket terhelő adókötelezettségek megállapításakor sok esetben bizonytalanok voltak.
Problémát jelentett, hogy az ingatlan bérbeadásából származó jövedelem beleszámít-e a szocho megállapításakor az adófizetési felső határba.
Ha valaki úgy dönt, hogy ingatlant szeretne bérbe adni, akkor választhat, hogy a bérbeadáshoz kapcsolódó adókötelezettségeit egyéni vállalkozóként, adószám és bejelentkezés nélkül magánszemélyként vagy adószámos magánszemélyként teljesíti.
Utóbbi két esetben a magánszemély ingatlan-bérbeadásból származó jövedelme a személyi jövedelemadó szabályai szerint, önálló tevékenységből származó jövedelemként, az összevont adóalap részeként adózik, a fizetendő adó mértéke 15 százalék.
A szochóról szóló törvény a szocho alapjaként említi az összevont adóalapba tartozó jövedelem összegét is, azonban a Szocho tv. sok más mellett az ingatlan bérbeadásából származó jövedelmet is mentesíti az adó alól.
A Szocho tv. továbbá a természetes személy adójának felső határt szab.
Ez azt jelenti, hogy egyes jövedelemkategóriák esetén (például árfolyamnyereségből származó jövedelem) maximálva van az éves adó.
Az adófizetési felső határba – egyebek mellett – beletartoznak az összevont adóalapba tartozó jövedelmek is.
Ebből következően a magánszemély ingatlan-bérbeadásból származó jövedelmét figyelembe lehet venni az adófizetési felső határ számításakor, függetlenül attól, hogy az után nem kell szochót fizetni.
A kapcsolódó szabályok közötti eligazodáshoz segítséget nyújt a NAV honlapján elérhető 10-es számú „Ingatlan bérbeadásának, egyéb hasznosításának adózása”, illetve a 49-es számú „A szociális hozzájárulási adó” című információs füzet ().