Okmánymegőrzés Felhívom figyelmét, hogy a vámkezelés szempontjából releváns papír vagy elektronikus okmányokat (különösen pl. megrendelés visszaigazolása, banki átutalás) legalább három évig meg kell őriznie.
Ez a három éves időtartam annak az évnek a végétől kezdődik, amikor a vámkezelés történt.
Az okmányok rendelkezésre állása elősegíti a vámhatóság tevékenységét, és egy esetleges utólagos vámellenőrzés során jelentősen meggyorsítja a folyamatot.
E kötelezettségek megszegése miatt ugyanakkor vámigazgatási bírság kiszabására kerülhet sor.
Jogszabályi háttér Az Uniós Vámkódex létrehozásáról szóló 952/2013/EU rendelet (a továbbiakban: UVK) 15. cikk (1) bekezdése alapján „A vámalakiságok elvégzésében vagy a vámellenőrzésekben közvetve vagy közvetlenül érintett személyek kötelesek a vámhatóságok kérésére, az előírt határidőn belül a megfelelő formában a vámhatóságok rendelkezésére bocsátani a szükséges okmányokat és információkat, valamint megadni részükre a vámalakiságok vagy vámellenőrzések végrehajtásához szükséges segítséget.”
Az UVK 51. cikk (1) bekezdése alapján „Az érintett személy a vámellenőrzés céljából köteles megőrizni a 15. cikk (1) bekezdésében említett okmányokat és információkat legalább három évig, a vámhatóságok számára hozzáférhető és elfogadható bármely módon.
A […] szabad forgalomba bocsátott áru vagy kivitelre bejelentett áru esetében ez az időtartam annak az évnek a végétől kezdődik, amikor a szabad forgalomba bocsátásra vagy a kivitelre vonatkozó vám-árunyilatkozatot elfogadták”.
A vámigazgatási bírság kiszabásása az uniós vámjog végrehajtásáról szóló 2017. évi CLII. törvény (Vámtv.) 84. § (1) bekezdés a) pontja alapján („Az eljáró vámszerv vámigazgatási bírságot szab ki […] okmánymegőrzéssel […] összefüggő jogsértés esetén.”), a (2) bekezdés c) pontja szerint („ha az okmányok és információk megőrzésére kötelezett személy nem őrzi meg a vámalakiságok elvégzéséhez kapcsolódó okmányokat és információkat a vámjogszabályok által előírt ideig”) kerülhet sor.