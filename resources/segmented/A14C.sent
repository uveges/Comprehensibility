A távmunka költségtérítése a veszélyhelyzetben Változtak a távmunkavégzés költségelszámolási, szabályai 2020. november 12-től.
A távmunka költségeit azok a munkavállalók számolhatják el, akiknek a munkaszerződésükben eleve szerepel a távmunkavégzés, vagy akik munkáltatójukkal a veszélyhelyzeti rendelkezések alapján állapodtak meg a távmunkavégzésről.
A munkáltató a veszélyhelyzet ideje alatt – a személyi jövedelemadóról szóló törvény rendelkezéseitől eltérően – igazolás nélkül, költségként számolhatja el a távmunkavégzés után költségtérítésként kifizetett összeget.
Ennek maximuma havonta 2021. január 31-ig a havi minimálbér 10 százaléka, azaz 16 100 forint, 2021. február 1-jétől a havi minimálbér 10 százaléka, azaz 16 740 forint, az ezt követő években az adóév első napján érvényes havi minimálbér 10 százalékának megfelelő összeg lehet.
Ha a munkavállaló nem egész hónapban dolgozik távmunkában, akkor a havi összeg a távmunkában ledolgozott napok arányában számolható el.
A költségelszámolás feltétele, hogy: a költségtérítésről a munkáltató és a munkavállaló előzetesen megállapodjon, és a munkavállaló a távmunkavégzés után az adott hónapban ne számoljon el külön, az Szja tv-ben nevesített költséget, például internethasználatot, a munkavégzés helyének bérleti díját, rezsijét.
A távmunkavégzés költségelszámolási szabályai 2020. november 12-én változtak.