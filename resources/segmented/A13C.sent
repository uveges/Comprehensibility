Adómentessé vált a háztartási kiserőművet üzemeltetők bevétele 2021. június 10. óta adómentes a háztartási méretű kiserőművek tulajdonosainak, üzemeltetőinek bevétele.
Ez azt jelenti, hogy a magánszemélynek nem kell adóznia a bevétel után, ha például a házára telepített napelemes rendszerrel több energiát termel, mint amennyit felhasznál, és a hálózatba feleslegként visszatáplált energiát a villamosenergia-kereskedő megtéríti neki.
Háztartási méretű kiserőmű az olyan villamos energiát termelő berendezés, ami kisfeszültségű, otthoni hálózatra csatlakozik, és csatlakozási teljesítménye nem haladja meg az 50 kilovoltampert (kVA).
Ha a magánszemély a villamos energia értékesítéséből származó bevételt nem aktív felhasználó egyéni vállalkozóként vagy energiaközösség tagjaként szerzi, akkor az legfeljebb évi 12 000 kilowattóráig (kWh) adómentes.
Az adómentes értékhatárt meghaladó bevételből nem kell adóelőleget megállapítani és levonni.
A kifizető – ez esetben a kereskedő – a magánszemélynek kifizetett adóévi összegekről a következő év január 31-ig egy külön összesítő igazolást állít ki, amiben feltünteti az értékhatár alatti és az azt meghaladó bevételrészt is, és erről a Nemzeti Adó- és Vámhivatalnak is adatot szolgáltat.
Ha a villamos energiát értékesítő magánszemély az értékhatárt meghaladó bevételt szerez, akkor eldöntheti, hogy az értékhatáron felüli bevételrészt tekinti jövedelemnek, vagy az éves bevétel egészéből az önálló tevékenységből származó jövedelemre vonatkozó költségelszámolási szabályok, vagyis a 10 százalékos költséghányad, vagy tételes elszámolás alkalmazásával állapítja meg a jövedelmet.
A magánszemélynek a jövedelmet az éves személyijövedelemadó-bevallásában kell bevallania, és az adót a bevallási határidőig kell megfizetnie.