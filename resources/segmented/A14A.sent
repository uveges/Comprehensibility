A távmunka költségtérítése a veszélyhelyzetben Változtak a távmunkavégzés költségelszámolási, szabályai 2020. november 12-től.
A költségelszámolási szabályokat azok a munkavállalók alkalmazhatják, akik a munkaszerződésben távmunkavégzésben állapodtak meg munkáltatójukkal, vagy a munkáltatóval történt megállapodás alapján munkájukat a veszélyhelyzeti rendelkezések alapján távmunkában végzik.
A veszélyhelyzet ideje alatt a személyi jövedelemadóról szóló törvény rendelkezéseitől eltérően igazolás nélkül, költségként elszámolható a távmunkavégzéssel összefüggésben költségtérítésként fizetett összeg.
Ennek maximuma havonta 2021. január 31-ig a havi minimálbér 10 százaléka, azaz 16 100 forint, 2021. február 1-jétől a havi minimálbér 10 százaléka, azaz 16 740 forint, az ezt követő években az adóév első napján érvényes havi minimálbér 10 százalékának megfelelő összeg lehet.
Ha a munkavállaló nem egész hónapban dolgozik távmunkában, akkor a havi összegnek a távmunkavégzéssel érintett napokkal arányos része számolható el.
A költségelszámolás feltétele, hogy: a költségtérítésről a munkáltató és a munkavállaló előzetesen megállapodjon, és a munkavállaló a távmunkavégzéssel összefüggésben a tárgyhónapban ne számoljon el az Szja tv-ben nevesített költséget (például internethasználatot, a munkavégzési hely bérleti díját, rezsijét).