Változik a vállalkozók után fizetendő szociális hozzájárulási adó alapja A társas vállalkozást a tagjára tekintettel havonta terhelő szociális hozzájárulási adó alapja legalább a minimálbér 112,5 százaléka.
Az egyéni vállalkozónak a szociális hozzájárulási adót saját maga után havonta szintén legalább a minimálbér 112,5 százaléka, azaz a minimum adóalap után kell megfizetnie.
Ha az egyéni vállalkozó személyesen végzett főtevékenysége vagy a társas vállalkozó főtevékenysége legalább középfokú iskolai végzettséget vagy középfokú szakképzettséget igényel, akkor minimálbérnek a tárgyhónap első napján, a teljes munkaidőre érvényes garantált bérminimum havi összege számít.
Ha az egyéni vállalkozó személyesen végzett főtevékenysége vagy a társas vállalkozó főtevékenysége nem igényel középfokú iskolai végzettséget vagy középfokú szakképzettséget, akkor minimálbér alatt 2021. június 30-ig az év első napján érvényes kötelező legkisebb munkabér havi összegét, vagyis 161 000 forintot kell érteni.
A Szocho tv. minimálbér fogalmának változása miatt azonban 2021. július 1-jétől a tárgyhónap első napján érvényes kötelező legkisebb munkabér havi összegét, azaz 167 400 forintot kell figyelembe venni.