NAV-ellenőrzések 2021-ben

A Nemzeti Adó- és Vámhivatal (NAV) elsődleges feladata 2021-ben is a költségvetés bevételeinek biztosítása, növelése. Ebből adódóan az együttműködő és jogkövető adózókat változatlanul segíti, ugyanakkor a szándékos adóelkerüléssel szemben továbbra is határozottan lép fel. 

A NAV az adókijátszásra specializálódott társaságok kiszűrésére, valamint adatvagyona széleskörű felhasználásával a jelentős költségvetési kockázatot hordozó adózók, tevékenységi körök ellenőrzésére, valamint a célzott kockázatelemzésen alapuló ellenőrzésekre koncentrál.

Kiemelt figyelmet fordít az építőiparra, a számítástechnikai termékek kereskedelmére, a gépjármű- és gépjárműalkatrész-kereskedelemre, a zöldség- és gyümölcskereskedelemre, valamint az „adózatlan” jövedéki termékekre. A forgalom dinamikus növekedése, valamint a 2021. évi jogszabályváltozások miatt a NAV továbbra is figyelemmel kíséri az e-kereskedelmet. 

Fókuszba kerül a nemzetközi információcserében érkezett adatok hasznosításával a határon átnyúló ügyletek ellenőrzése, továbbá a COVID-világjárvánnyal sújtott ágazatoknál (például turizmus, vendéglátás, szálláshely-szolgáltatás) a járványhelyzet előtti időszakok elemzése, a valós adóbevételek feltárását szolgáló jogkövetési vizsgálatok, továbbá a járvány hatásait ellensúlyozó kedvezmények igénybevétele jogszerűségének vizsgálata.

A bújtatott foglalkoztatás feltárására idén továbbra is kiemelten vizsgálja a NAV a kata adózási módot választó adózót foglalkoztatókat, továbbá a foglalkoztatói bejelentések nyomon követése alapján az új foglalkoztatókat.

A NAV támogató eljárásokat végez a 2020. évi adatok alapján a T1041-08-as bevallások alapján feltárt eltérésekhez köthető adózóknál, továbbá a nemzetközi információcsere-adatok szerint adókötelezettségüket nem teljesítő adózók körében.

A NAV honlapján az Adótraffipax rovatban továbbra is elérhetők a jogkövetési vizsgálatok, próbavásárlások tervezett helyszínei és időpontjai.



A részletes ellenőrzési terv elérhető a NAV honlapján:……