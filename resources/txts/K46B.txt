Közösségi adózás egyszerűen 

Az OSS/IOSS egyablakos e-kereskedelmi rendszer, és a kisértékű import küldemények adózása 2021. július 1-jétől 



A 2021. július 1-jétől működő OSS-rendszer, vagyis a One Stop Shop – Egyablakos Rendszer olyan adózóknak kínál egyszerű, hatékony elektronikus ügyintézési lehetőséget, akik 

nem áfaalany fogyasztóknak, vagyis magánszemélyeknek az Európai Közösség más tagállamaiba nyújtanak szolgáltatásokat, illetve 

nem adóalany vevőnek, vagy a Közösségi termékbeszerzéskor adófizetésre nem kötelezett adóalany vevőnek értékesítenek. 



Az OSS-rendszer a 2015 óta működő MOSS, azaz a Mini One Stop Shop – Mini Egyablakos Rendszer utódja kibővített adózói körrel és tevékenységnemekkel. Az OSS/IOSS-rendszer alkalmazása választható, nem kötelező.



Mikor érdemes választani?



Ha az Ön vállalkozása a Közösség valamely más tagállamában nem adóalanyoknak nyújt szolgáltatásokat, Közösségen belüli távértékesítést teljesít, vagy importált termékeket távértékesít, akkor a fogyasztó, vevő letelepedése, illetve a termék rendeltetési helye szerinti tagállamban adóznia kell. 



Ha Ön nem használja az OSS/IOSS-rendszert, akkor

a vevő, megrendelő tagállama szerinti minden egyes nemzeti adóhatósághoz külön-külön be kell jelentkeznie, majd

az egyes tagállamokban az ott érvényes szabályok szerint külön bevallásokat kell benyújtania és

külön befizetéseket kell teljesítenie. 



Ha Ön az OSS/IOSS-rendszer használata mellett dönt, akkor elegendő 

a Nemzeti Adó-és Vámhivatal (NAV) által üzemeltetett OSS-portálon bejelentkeznie, és

bevallási időszakonként egy egységes bevallást benyújtania minden tagállamra vonatkozóan. 



Ekkor Magyarország, mint azonosítót kiadó tagállam a bevallási adatokat továbbítja azoknak a tagállamoknak, amelyeket Ön a bevallásában feltüntet. Az adófizetés egy összevont utalással teljesíthető, amelyet a NAV a bevallásnak megfelelően továbbít a teljesítés helye szerinti tagállamoknak.

Az OSS-rendszeren keresztül Ön a NAV-nak jelezheti adatváltozásait, beküldheti és módosíthatja bevallásait, megtekintheti mindezek állapotát, teljesítheti befizetéseit, illetve igénybe veheti a Helpdesk-szolgáltatást.



Vállalkozásának letelepedési helye és tevékenységei függvényében az OSS-rendszer következő sémáiba regisztrálhat:



a) Uniós séma



Milyen ügyekben alkalmazható? 

Közösségen belüli távértékesítésekre, továbbá 

minden olyan szolgáltatásra, amelyet a Közösség valamely tagállamába nem adóalany megrendelőnek nyújtanak. 



Ki alkalmazhatja?

A belföldön gazdasági céllal letelepedett adózó szolgáltatásaira és távértékesítéseire, illetve 

a Közösségben nem letelepedett harmadik országos adózó távértékesítéseire.



b) Nem uniós séma



Milyen ügyekben alkalmazható?

Közösségen belüli, nem adóalanyoknak nyújtott szolgáltatások. 



Ki alkalmazhatja?

Közösségben nem letelepedett, harmadik országos adózó.



c) Importséma (IOSS)



Milyen ügyekben alkalmazható?

Harmadik államból importált, 150 eurót meg nem haladó belső értékű, nem jövedékiadó-köteles termékek távértékesítést terhelő adó bevallására és megfizetésére.

Használatával a terméknek behozatala, importja – az IOSS-regisztráció ellenőrzése után – adókivetés mellőzésével történik. 



Milyen ügyekben nem alkalmazható?

A Közösségben lévő vámraktárból szabad forgalomba bocsátott termékeknél az importséma nem alkalmazható. 



Ki alkalmazhatja?

A belföldön, a Közösség más tagállamában, továbbá harmadik országban letelepedett adózók is választhatják.



Regisztráció az OSS-rendszerbe



Az OSS-rendszerbe az előregisztráció már 2021. április 1-jén megkezdődött, azonban a rendszer 2021. július 1-jei indulása miatt csak a 2021. június 30. után teljesített ügyleteket lehet bevallani az új felületen. 



Az OSS/IOSS-portál a következő linken érhető el: https://oss.nav.gov.hu/ 



A rendszer szabályainak alapjait a NAV honlapján „Az elektronikus kereskedelemre vonatkozó új áfaszabályok” című, 2021. március 16-i tájékoztató foglalja össze.

A kisértékű importküldemények áfamentességének megszűnéséről az alábbi tájékoztató szól: https://nav.gov.hu/nav/sajtoszoba/hirek/Megszunik_a_22_euros_20210408.html

Az OSS-rendszerről további információkat olvashat magyar nyelven a következő linken: 

https://ec.europa.eu/taxation_customs/sites/taxation/files/vatecommerceexplanatory_28102020_hu.pdf