Háztartási kiserőművet üzemeltetők bevételének adómentessége





2021. június 10-étől adómentes a háztartási méretű kiserőművek tulajdonosainak, üzemeltetőinek bevétele.



Háztartási méretű kiserőmű az olyan villamos energiát termelő berendezés, ami kisfeszültségű (otthoni) hálózatra csatlakozik, és csatlakozási teljesítménye nem haladja meg az 50 kVA-t. Ilyenek például a napelemes rendszerek. 



Ha a magánszemély nem egyéni vállalkozói tevékenység keretében aktív felhasználóként, vagy energiaközösség tagjaként szerez villamos energia értékesítéséből bevételt, akkor ez a bevétele adómentes legfeljebb évi 12 000 kWh értékesített villamos energia mennyiségig.



Ha a kifizető az adómentes értékhatárt meghaladó bevételt juttat a villamos energiát értékesítő magánszemélynek, akkor ezt az értékhatárt meghaladó bevételből nem kell adóelőleget megállapítania és levonnia.



A kifizetőnek az általa az adóévben juttatott bevételekről egy külön összesítő igazolást kell kiállítania a magánszemélynek, az adóévet követő január 31-ig. Ebben fel kell tüntetnie az adómentességi értékhatárig terjedő és az azt meghaladó bevételrészt is.

A kifizetőnek a kiállított igazolásról elektronikus úton adatot kell szolgáltatnia a NAV-nak.



Ha a villamos energiát értékesítő magánszemély az adómentességi értékhatárt meghaladó bevételt szerez, akkor eldöntheti, hogy 

a meghaladó bevételrész egészét tekinti jövedelemnek vagy 

az éves bevétel egészéből az önálló tevékenységből származó jövedelemre vonatkozó költségelszámolási szabályok alkalmazásával állapítja meg a jövedelmet. 



A magánszemélynek a jövedelmet az éves személyijövedelemadó-bevallásban kell bevallania, és az adót a bevallási határidőig kell megfizetnie.