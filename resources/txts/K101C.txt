A nonprofit szervezetek adózása



2021



Ez az információs füzet a nonprofit szektorban tevékenykedő jogi személyek, egyesületek, köztestületek, alapítványok adózásával kapcsolatos átfogó szabályokat, valamint a közhasznú, illetve a közhasznú besorolással nem rendelkező nonprofit szervezetek közötti adózási különbségeket tartalmazza. 



Tartalomjegyzék

		1. Szervezeti jogi kérdések, számviteli szabályok	2

		1.1. Bejelentkezés	2

		1.2. Könyvvezetés, beszámolókészítés	3

		1.3. Könyvvizsgálati kötelezettség	4

		1.4. Nyilvánosságra hozatal, letétbe helyezés, közzététel	5

		1.5. Gazdálkodás	6

		1.6. A közhasznú jogállás	6

		2. Taokötelezettség	7

		2.1. Alap- és vállalkozási tevékenység, a társasági adóalap meghatározása	8

		2.2. Kedvezmények	10

		2.2.1. A közhasznú szervezetet megillető kedvezmény	10

		2.2.2. A közhasznú besorolással nem rendelkező szervezetet megillető kedvezmény	13

		2.2.3. A támogatót megillető kedvezmények	14

		2.2.3.1. Az adományozó kedvezménye	15

		2.2.3.2. Az adományozónak nem minősülő támogató kedvezménye	16

		2.3. Az adóalap megállapításának további sajátos esetei	17

		2.4. A társasági adó megfizetése, bevallása	18

		3. Speciális szja-szabályok	18

		3.1. Általános szabályok	18

		3.2. Speciális rendelkezések	19

		3.2.1. Bevételnek nem minősülő szolgáltatás	19

		3.2.2. Nonprofit szervezetek által adómentesen nyújtható juttatások	19

		3.3. Reprezentáció, üzleti ajándék	20

		3.4. Rendelkezés az adó 1 százalékáról	20

		4. Áfakérdések	20

		4.1. A nonprofit szervezetek áfaalanyisága	20

		4.2. Az áfaalany nonprofit szervezetek	22

		4.3. A nem áfaalany nonprofit szervezetek egyes adókötelezettségei	27

		4.4. Adóvisszatérítés kérelemre	30

		5. A társadalombiztosítás vonatkozó előírásai	30

		5.1. Bejelentési kötelezettség	31

		5.2. Nyilvántartási kötelezettség	31

		5.3. Járulékbevallás és befizetés határideje	32

		6. Szochokötelezettség	32

		7. Illetékmentesség	33

		8. Szakképzési hozzájárulás	34

		9. Egyebek (rehabilitációs hozzájárulás, környezetvédelmi termékdíj, vám)	36

		9.1. Rehabilitációs hozzájárulás	36

		9.1.1. Nyilvántartási kötelezettség	37

		9.1.2. Bevallási és befizetési kötelezettség	38

		9.2. A környezetvédelmi termékdíjról szóló 2011. évi LXXXV. törvény	38

		9.3. A behozatali vámeljáráshoz kapcsolódó tudnivalók	39

		9.3.1. Általános szabályok	40

		9.3.1.1. Szabad forgalomba bocsátás	40

		9.3.1.2. EORI-szám	40

		9.3.1.3. Képviselet	41

		9.3.2. Speciális rendelkezések	41








A nonprofit szervezetek

az egyesületek, 

alapítványok (civil szervezetek), 

köztestületek és 

közalapítványok 



Az alapításukra, működésükre vonatkozó legfontosabb szabályokat a Ptk. és az Ectv. határozza meg. 



A nonprofit szervezetek az egyes adókötelezettségekről rendelkező adótörvények és a számviteli törvény hatálya alá tartozó gazdálkodók, jogi személlyé a törvényszéki nyilvántartásba vétel napjával válnak.



Új szervezeti forma 2019. március óta a vagyonkezelő alapítvány, amelyet külön törvény szabályoz. A vagyonkezelő alapítvány a következő céllal alapítható

az alapító által rendelt vagyon kezelésére és az ebből származó jövedelemnek az alapító okiratban megjelölt feladatok megvalósítására, 

a kedvezményezettként megjelölt személy, személyek javára történő vagyoni juttatás biztosítására.



A gazdasági tevékenységként a javára rendelt vagyont, illetve általa az előzőek szerinti célból bizalmi vagyonkezelésbe vett vagyont kezeli.



Vagyonkezelő alapítvány közérdekű célra is alapítható, mely esetben közhasznú besorolásra is igényt tarthat. A vagyonkezelő alapítvány társasági adózására irányadó szabályokról a 41. számú információs füzetben olvashat.  





1. Szervezeti jogi kérdések, számviteli szabályok



1.1. Bejelentkezés



Adóköteles tevékenységet főszabály szerint csak a Nemzeti Adó- és Vámhivatalhoz (NAV) bejelentkezett, adószámmal rendelkező adózó folytathat. 



A nonprofit szervezeteket a bíróság (törvényszék) tartja nyilván. Nyilvántartásba vételük – hasonlóan a társaságokhoz – az úgynevezett egyablakos bejelentkezési rendszerben történik. Ez azt jelenti, hogy a nonprofit szervezet a nyilvántartásba vételét végző bíróság útján kap adószámot a NAV-tól..



Bizonyos adatokat és azok változását – amik a bírósági nyilvántartásnak nem képezik részét – a nyilvántartásba vétel után már közvetlenül a NAV-hoz kell bejelenteni a ’T201CSZ (2021-ben a 21T201CSZ) jelű, Bejelentő és változásbejelentő lap a bíróság (törvényszék) által nyilvántartott civilszervezetek részére elnevezésű adatlapon. Az adatlap az adószámkérést követő 15 napon belül, és a később, a bekövetkező változások alkalmával is benyújtható. 



A bejelentkezés után benyújtott adatlapon vagy kérelemben szereplő adatokat a NAV a tevékenység megkezdésével veszi nyilvántartásba, a későbbi bejelentések esetén pedig a szervezetek által megjelölt időponttal.



Az adatlap 

az Általános Nyomtatványkitöltő Keretprogram (ÁNYK) letöltésével elérhető a NAV honlapjáról,

https://nav.gov.hu/nav/letoltesek/nyomtatvanykitolto_programok/nyomtatvanykitolto_programok_nav/adatbejelentok_adatmodositok/21T201CSZ.html

illetve az Online Nyomtatványkitöltő Alkalmazás (ONYA) segítségével is benyújtható a NAV-hoz.

https://onya.nav.gov.hu/#!/login









Az adószámot az adózással összefüggésben minden esetben – a levelezéseken, a befizetéseken, a visszaigénylések alkalmával, a kibocsátott számlákon stb. – fel kell tüntetni. Előfordulhat az is, hogy adott (közhasznú) szervezetnek például csak az adományigazolás kiállításához van szüksége adószámra.



A belföldi jogi személyek, így a nonprofit szervezetek is pénzforgalmi számla nyitására kötelezettek, így – törvény vagy kormányrendelet eltérő rendelkezése hiányában – a készpénzben teljesíthető fizetések céljára szolgáló pénzeszközök kivételével 

kötelesek pénzeszközeiket pénzforgalmi számlán tartani, 

pénzforgalmukat pénzforgalmi számlán lebonyolítani, és ennek érdekében 

pénzforgalmi számlaszerződést kötni és legalább egy belföldi pénzforgalmi számlát fenntartani.



1.2. Könyvvezetés, beszámolókészítés



A nonprofit szervezetek és az önálló jogi személyiséggel rendelkező szervezeti egységeik könyvvezetési és beszámolókészítési kötelezettségeit külön kormányrendelet szabályozza.



A beszámoló lehet:

	egyszerűsített beszámoló,

	egyszerűsített éves beszámoló,

	az Szt. szerinti éves beszámoló.



Egyszerűsített beszámolót készíthet, és ez esetben egyszeres könyvvitelt köteles vezetni az az

egyesület, 

alapítvány, 

köztestület, 

amelynek az alaptevékenységből, valamint a vállalkozási tevékenységből származó (ár)bevételének együttes összege két egymást követő évben, évenként az 50 millió forintot nem haladja meg.



Az egyszerűsített beszámoló részei: egyszerűsített mérleg, eredménylevezetés.



Az egyszeres könyvvitelt vezető egyéb szervezet a döntése alapján bármely üzleti év január 1-jével áttérhet a kettős könyvvitelre. Abban az esetben pedig köteles áttérni, ha két egymást követő üzleti évben már nem felel meg az egyszerűsített beszámoló készítésére előírt feltételeknek. 



Egyszerűsített éves beszámolót köteles készíteni, és ez esetben kettős könyvvitel vezetésére kötelezett az az 

egyesület, 

alapítvány, 

köztestület, 

amelynek két egymást követő évben az alaptevékenységből, valamint a vállalkozási tevékenységből származó éves (ár)bevételének együttes összege évenként meghaladja az 50 millió forintot. 



Közhasznú jogállású szervezet kizárólag kettős könyvvitelt vezethet, azaz egyszerűsített éves beszámolót készíthet (ha nem választja az Szt. szerinti éves beszámoló készítését).



Az egyszerűsített éves beszámoló részei: mérleg, eredménykimutatás, kiegészítő melléklet. 



Éves beszámolót köteles készíteni a kettős könyvvitelt vezető egyéb szervezet, ha két egymást követő üzleti évben a mérlegfordulónapján az alábbi három érték közül bármelyik kettőt meghaladja:

a mérlegfőösszege az 1200 millió forintot,

az alaptevékenységből, és a vállalkozási tevékenységből származó éves (ár)bevételének együttes összege a 2400 millió forintot,

az üzleti évben átlagosan foglalkoztatottak száma az 50 főt. 



Nem része a beszámolónak – annak bármely formája esetén –, de a civilszervezet (a közhasznú és a nem közhasznú egyaránt), továbbá jogi személyiséggel rendelkező szervezeti egységeik kötelesek a beszámolóval egyidejűleg közhasznúsági mellékletet is készíteni a beszámolóhoz kapcsolódóan.



A civiszervezet jogi személyiséggel rendelkező szervezeti egysége a civilszervezetre vonatkozó szabályok szerinti beszámolót készít, amelyet a mérlegfordulónapot követő május 31-ig az Országos Bírósági Hivatalnak (OBH) megküldéssel letétbe helyez. 



A jogi személyiséggel rendelkező szervezeti egység beszámolókészítési és könyvvezetési kötelezettségére az azt létrehozó szervezet – az alapítvány, az egyesület, a köztestület, a közalapítvány – beszámolókészítési és könyvvezetési kötelezettségére szabályozó előírásokat kell alkalmazni.  



1.3. Könyvvizsgálati kötelezettség



Kötelező a könyvvizsgálat annál a szervezetnél, amelynél az éves (éves szintre átszámított) (ár)bevétel az üzleti évet megelőző két üzleti év átlagában meghaladja a 300 millió forintot. 

Ha az üzleti évet megelőző két üzleti év egyikére vagy mindkét üzleti évre vonatkozó (ár)bevételi adatok hiányoznak, vagy csak részben állnak rendelkezésre, például új alapítású szervezeteknél, akkor a tárgyévi várható (ár)bevételt és – ha van – a megelőző (első) üzleti évi (éves szintre átszámított) (ár)bevételt kell figyelembe venni. 



Az a szervezet, amely könyvvizsgálatra nem kötelezett – mert például nem végez vállalkozási tevékenységet, vagy végez ugyan, de nem lépi túl az előzőek szerinti 300 milliós határértéket – saját elhatározásból is dönthet arról, hogy beszámolója felülvizsgálatával könyvvizsgálót bíz meg (önként vállalt kötelezettség).



Ha kötelező a könyvvizsgálat, vagy azt a szervezet azt saját elhatározásából választja, akkor az üzleti évről készített beszámoló felülvizsgálatára, az abban foglaltak valódiságának és jogszerűségének ellenőrzésére bejegyzett könyvvizsgálót, könyvvizsgáló céget kell választani az előző üzleti évi beszámoló elfogadásakor, jogelőd nélkül alapított szervezetnél az üzleti év fordulónapja előtt.



1.4. Nyilvánosságra hozatal, letétbe helyezés, közzététel



Az a cégbíróságon be nem jegyzett szervezet, ami más jogszabály alapján beszámolóját vagy annak fontosabb adatait köteles nyilvánosságra hozni, továbbá ami beszámolóját saját elhatározásából nyilvánosságra hozza, a közzétételnek – ha jogszabály másként nem rendelkezik – a következőképpen tehet eleget:

megjelenteti a Magyar Közlöny Hivatalos Értesítőjében, 

betekintést biztosít a székhelyén,

honlapján bemutatja, vagy 

egyéb más, a számviteli politikájában rögzített módon is eleget tehet.



A közzététel határideje – ha jogszabály másként nem rendelkezik – az adott üzleti év mérlegfordulónapját követő ötödik hónap utolsó napja.



A civilszervezet és más nonprofit szervezet a beszámolót – kötelező könyvvizsgálat esetén a könyvvizsgálói jelentéssel együtt hozza nyilvánosságra. Eszerint a szervezet köteles a jóváhagyásra jogosult testület által elfogadott beszámolóját, valamint közhasznúsági mellékletét – kötelező könyvvizsgálat esetén a könyvvizsgálói jelentéssel együtt – az adott üzleti év mérlegfordulónapját követő ötödik hónap utolsó napjáig az OBH-nak megküldeni, ezzel letétbe helyezni és közzétenni. 



Ha a civilszervezetnek van saját honlapja, akkor a beszámolót, valamint a közhasznúsági mellékletet ott el kell helyeznie, és a közzétett adatok folyamatos megtekinthetőségét legalább a közzétételt követő második üzleti évre vonatkozó adatok közzétételéig biztosítania kell.



Ha a civilszervezet a beszámolóval, valamint a közhasznúsági melléklettel kapcsolatos letétbe helyezési és közzétételi kötelezettségét elmulasztja és azt egy éven belül nem pótolja, a bíróság a civil szervezetet a 10 000 forinttól 900 000 forintig terjedő pénzbírsággal sújthatja. .



Az a szervezet, ami sem jogszabályból adódóan kötelezően, sem saját döntés alapján a beszámolóját könyvvizsgálóval nem vizsgáltatta felül, de valamely jogszabály alapján köteles beszámolóját vagy annak fontosabb adatait közzétenni, a beszámoló minden részén köteles feltüntetni a következő szöveget: „A közzétett adatok könyvvizsgálattal nincsenek alátámasztva.”



Az előzőek egyikébe sem tartozó szervezet, amely tehát beszámolóját nem köteles sem nyilvánosságra hozni, sem közzé tenni, sem letétbe helyezni, a beszámolóját legkésőbb az adott üzleti év mérlegfordulónapját követő ötödik hónap utolsó napjáig kell elkészítenie, és a jóváhagyásra jogosult testülettel elfogadtatnia.



A közhasznú szervezet, valamint közhasznú szervezet jogi személyiséggel rendelkező szervezeti egysége – mint azt már említettük – köteles a beszámoló jóváhagyásával egyidejűleg közhasznúsági mellékletet készíteni, amelyet a beszámolóval azonos módon köteles jóváhagyni, letétbe helyezni és közzétenni.



1.5. Gazdálkodás



A civilszervezet a létesítő okiratában meghatározott cél megvalósítása érdekében vagyonával önállóan gazdálkodik, elsődlegesen gazdasági-vállalkozási tevékenységre nem alapítható, de céljainak megvalósításáért – azt nem veszélyeztetve – kiegészítő vállalkozási tevékenységet is folytathat.



Elsődlegesen gazdasági-vállalkozási tevékenységű szervezet: az a szervezet, amelynek éves összes bevétele 60 százalékát eléri vagy meghaladja a gazdasági-vállalkozási tevékenységéből származó éves összes bevétele (lásd részletesebben a 2. pont alatt). 



Ha valamely évre vonatkozóan megállapítható, hogy a civil szervezet elsődlegesen gazdasági-vállalkozási tevékenységű szervezetként működött, a NAV a civil szervezettel szemben törvényességi ellenőrzési eljárást kezdeményez.



1.6. A közhasznú jogállás



A közhasznú szervezetté minősíthető szervezet e jogállását a közhasznú szervezetként való nyilvántartásba vétellel szerzi meg. 



Közhasznú szervezetté minősíthető az a szervezet 

amit Magyarországon vettek nyilvántartásba, 

közhasznú tevékenységet végez, 

a társadalom és az egyén közös szükségleteinek kielégítéséhez megfelelő erőforrásokkal rendelkezik, továbbá 

megfelelő társadalmi támogatottsága kimutatható, és

civilszervezet, vagy olyan egyéb szervezet, amelyre vonatkozóan a közhasznú jogállás megszerzését törvény lehetővé teszi.



	civil szervezet, vagy 

	olyan egyéb szervezet, amelyre vonatkozóan a közhasznú jogállás megszerzését törvény lehetővé teszi.



Közhasznú tevékenység: minden olyan tevékenység, amely a létesítő okiratban megjelölt közfeladat teljesítését közvetlenül vagy közvetve szolgálja, ezzel hozzájárulva a társadalom és az egyén közös szükségleteinek kielégítéséhez.







Megfelelő erőforrás akkor áll a szervezet rendelkezésére, ha az előző két lezárt üzleti évére a következő feltételek közül legalább egy teljesül:

	az átlagos éves bevétele meghaladja az 1 millió forintot, vagy

	a két év egybeszámított adózott eredménye (tárgyévi eredménye) nem negatív, vagy

	a személyi jellegű ráfordításai (kiadásai) – a vezető tisztségviselők juttatásainak figyelembevétele nélkül – elérik az összes ráfordítás (kiadás) egynegyedét, ideértve a közérdekű önkéntes tevékenységet végző személyek által összesen teljesített munkaórák értékét is).



Megfelelő társadalmi támogatottság akkor mutatható ki a szervezetnél, ha az előző két lezárt üzleti évére a következő feltétel közül legalább egy teljesül:

	a személyi jövedelemadó meghatározott részének az adózó rendelkezése szerint a szervezetnek felajánlott összegből kiutalt összeg eléri – az államháztartás alrendszereitől kapott támogatások nélkül számított – összes bevétel 2 százalékát, vagy

	a közhasznú tevékenység érdekében felmerült költségek, ráfordítások elérik az összes ráfordítás felét a 2 év átlagában, vagy

	közhasznú tevékenységének ellátását tartósan (2 év átlagában) legalább 10 közérdekű önkéntes tevékenységet végző személy segíti.. 



A beszámoló adatai alapján a közhasznú jogállás nyilvántartásba vételére illetékes szerv minden letétbe helyezés alkalmával megvizsgálja e feltételek teljesülését, hiszen 2 egymást követő lezárt üzleti évben kell megfelelni a követelményeknek. Ha e feltételek nem teljesülnek, akkor a szervezet közhasznú jogállását – nem pedig magát a szervezetet – a bíróság megszünteti és az erre vonatkozó adatot a nyilvántartásából törli. 



A közhasznúsági nyilvántartásba vételt kérelmező szervezet létesítő okiratának tartalmi elemeit jogszabály határozza meg. 



Csak a közhasznúsági nyilvántartásba vett szervezet jogosult a közhasznú megjelölés használatára és a közhasznú jogálláshoz kapcsolódó kedvezmények igénybevételére. A közhasznúsági nyilvántartásba vétel iránti kérelem bármikor benyújtható, illetve a közhasznú jogállás elnyerhető akkor, ha a szervezet rendelkezik az ahhoz szükséges feltételekkel, amit a két egymást követő üzleti évi beszámoló adatai támasztanak alá.   





2. Taokötelezettség



A nonprofit szervezetek társaságiadó-alanyok, függetlenül attól, hogy az adott adóévben vállalkozási tevékenységet végeztek-e vagy sem. 



Nem kell azonban társaságiadó-bevallást benyújtania a civilszervezetnek és más nonprofit szervezetnek, ideértve a jogi személyiséggel rendelkező szervezeti egységet is, ha

az adóévben vállalkozási tevékenységből bevételt nem ér el, vagy 

e tevékenységéhez kapcsolódóan költséget, ráfordítást nem számol el.

Ebben az esetben elegendő bevallást helyettesítő nyilatkozatot tennie az erre rendszeresített TAONY nyomtatványon az adóévet követő év május 31-éig. 



Nem nyilatkozhatnak azonban azok a civilszervezetek, amelyek ingatlanhasznosítást folytatnak, és ehhez kapcsolódóan korrekciós tétel elszámolására kötelesek. Nekik a társaságiadó-bevallást kell benyújtaniuk .



Minden más esetben is kötelező a ’29. számú taobevallás benyújtása az illetékes NAV-igazgatósághoz, akkor is, ha a bevallási időszakban adófizetési kötelezettség nem keletkezett. Így például 

akkor is, ha az adott szervezet vállalkozási tevékenysége veszteséges vagy nullszaldós, vagy

akkor is, ha nyereséges, de adómentessége miatt nem fizet adót.



A civilszervezet és más nonprofit szervezet a közhasznú szervezetre vonatkozó rendelkezéseket először abban az adóévben alkalmazhatja, amely évben ilyen szervezetként besorolták. 



Nem alkalmazhatja a közhasznú szervezetre vonatkozó rendelkezéseket – kivéve az igazolás kiadását a törlés törlés napjáig – abban az adóévben, 

amelyben a közhasznúsági nyilvántartásból törölték, vagy 

amelyben elsődlegesen gazdasági-vállalkozási tevékenységű szervezetnek minősült. 



A közhasznú besorolás adóéven belüli változásakor – kivéve az igazolás kiadását az átsorolás napjáig – az adóév utolsó napján érvényes besorolásnak megfelelő rendelkezéseket kell az adóév egészére alkalmazni.



Abban az adóévben, amelyben a civil szervezet és más nonprofit szervezet elsődlegesen gazdasági-vállalkozási tevékenységű szervezetnek minősül, úgy állapítja meg az adófizetési kötelezettségét, mint egy gazdasági társaság, azaz a társasági adó alapja az adózás előtti eredménye lesz, módosítva a Tao. tv.-ben foglaltakkal. 



2.1. Alap- és vállalkozási tevékenység, a társasági adóalap meghatározása



A cél szerinti (közhasznú) tevékenység, valamint a vállalkozási tevékenység meghatározása és elhatárolása során az Ectv. e vonatkozású rendelkezéseit kell figyelembe venni. Ez a tevékenységi minősítés az adózásra is irányadó. 



A Tao. tv. szerint ugyanis a civil szervezetnél a vállalkozási tevékenység adózás előtti eredményét 

az Ectv. rendelkezéseit figyelembe véve, a gazdasági-vállalkozási tevékenység adózás előtti eredményének megfelelően kell megállapítani, 

azzal, hogy a Tao. tv. alkalmazásában nem minősül vállalkozási tevékenységnek az Ectv. szerint gazdasági-vállalkozási tevékenységnek nem minősülő – alapcél szerinti (közhasznú) – tevékenység.



Az Ectv. meghatározása szerint gazdasági-vállalkozási tevékenység: a jövedelem- és vagyonszerzésre irányuló vagy azt eredményező, üzletszerűen végzett gazdasági tevékenység, kivéve

	az adomány (ajándék) elfogadását, 

	a létesítő okiratban meghatározott cél szerinti tevékenységet (ideértve a közhasznú tevékenységet)

	a pénzeszközök betétbe, értékpapírba, társasági részesedésbe elhelyezését,

	az ingatlan megszerzését, használatának átengedését és átruházását.



Ezek a tevékenységek tehát a Tao. tv. szerint sem tekindendők vállalkozási tevékenységnek. 



A civilszervezet számviteli nyilvántartásait úgy vezeti, hogy azok alapján 

az alapcél szerinti (közhasznú) tevékenységének és 

gazdasági-vállalkozási tevékenységének 

bevételei, költségei, ráfordításai és eredménye (nyeresége, vesztesége) egymástól elkülönítve megállapíthatók legyenek. 



A civil szervezet nyilvántartási (könyvvezetési) rendszerét köteles oly módon továbbrészletezni, hogy abból az Ectv.-ben meghatározott alaptevékenységgel, illetve a vállalkozási tevékenységgel kapcsolatos bevételek, ráfordítások (költségek), kiadások rendelkezésre álljanak.



A közhasznúságnak a társaságiadó-alap, az adózás előtti eredmény korrekciós tételei, illetve a kedvezmények kapcsán van jelentősége, mivel eltérő szabályok vonatkoznak a közhasznú és a nem közhasznú szervezetekre. Ennek megfelelően a Tao. tv. – nonprofit szervezetek társaságiadó-alapjának megállapítására vonatkozó – speciális szabályokat rögzít a közhasznú szervezetekre nézve.



Az ingatlannal kapcsolatos bevételek, ráfordítások kapcsán, az alapítványnál, a közalapítványnál, az egyesületnél és a köztestületnél sajátos korrekciós tételként

csökkenteni kell az adózás előtti eredményt 

az ingatlanhoz kapcsolódóan a Tao. tv. szerinti értékcsökkentés adóévre kiszámított összegével, továbbá 

az ingatlan megszerzéséhez, használatának átengedéséhez vagy átruházásához kapcsolódóan, azzal közvetlen összefüggésben az alapcél szerinti (közhasznú) tevékenység költségeként, ráfordításaként az adóévben elszámolt összeggel;

növelni kell az adózás előtti eredményt 

az ingatlanhoz kapcsolódóan az Szt. szerint az adóévre kiszámított értékcsökkenés összegével, továbbá

az ingatlan megszerzéséhez, használatának átengedéséhez vagy átruházásához kapcsolódóan, azzal közvetlen összefüggésben az alapcél szerinti (közhasznú) tevékenység bevételeként az adóévben elszámolt összeggel.



Az alapítvány, a közalapítvány, az egyesület, a köztestület a fentiek alapján akkor is módosítja az adózás előtti eredményét, ha az adóévben nincs gazdasági, vállalkozási tevékenysége.



Alaptevékenységi bevételek 



Az Ectv. az alapcél szerinti (közhasznú) tevékenységből származó bevételek körében rendelkezik arról, hogy elkülönítve kell kimutatni legalább a következő bevételeket:  

		egyesület esetében a tagdíjat, alapítvány esetében az alapítótól nem vagyoni hozzájárulásként kapott adományt,

		a személyi jövedelemadó meghatározott részének az adózó rendelkezése szerint kiutalt összegét,

		az alapcél szerinti (közhasznú) tevékenység költségei, ráfordításai ellentételezésére visszafizetési kötelezettség nélkül kapott támogatást, ideértve az alapcél szerinti (közhasznú) tevékenysége keretében megvalósuló fejlesztés céljára kapott támogatást is, 

		az a)-c) pont hatálya alá nem tartozó, az alapcél szerinti (közhasznú) tevékenységéhez kapott adományt, 

		az alapcél szerinti (közhasznú tevékenysége) keretében nyújtott szolgáltatás, teljesített termékértékesítés bevételét, ideértve különösen

ea) a kizárólag az alapcél szerinti (közhasznú) tevékenységet szolgáló dolog, jog átruházásának, illetve átengedésének ellenértékét, valamint 

eb) a részben az alapcél szerinti (közhasznú) tevékenységet szolgáló dolog, jog átruházásának, illetve átengedésének ellenértékéből a dolog, illetve a jog korábbi alapcél szerinti (közhasznú) használatával arányos részt,

		az a)-e) pont hatálya alá nem tartozó, gazdasági-vállalkozási tevékenységnek nem minősülő tevékenysége révén megszerzett bevételt, így különösen

fa) a pénzeszköz betétbe, értékpapírba, társasági részesedésbe elhelyezése révén megszerzett (elért) kamatot, osztalékot, árfolyamnyereséget és más bevételt,

fb) az ingatlan megszerzése, használatának átengedése és átruházása (ingatlanhasznosítás) révén megszerzett bevételt.



Ez utóbbi jogcímhez (ingatlanhasznosítás) kapcsolódóan lényeges, hogy ingatlan – a Tao. tv. önálló fogalmi meghatározása szerint – a föld és a földdel alkotórészi kapcsolatban álló minden dolog. 



2.2. Kedvezmények



A Tao. tv. a kedvezmények rendszerében külön kezeli a besorolást nem kért, vagy nem kapott szervezeteket, továbbá eltérő számítási mód szerint határozza meg a vállalkozási tevékenység kedvezményezett mértékét (az adómentességet) annak függvényében, hogy az adott szervezet az adóévben ingatlanhasznosítás címén szerzett-e jövedelmet, vagy sem. 



2.2.1. A közhasznú szervezetet megillető kedvezmény



A közhasznú szervezetnek nem kell az adóévben társasági adót fizetnie,

ha a vállalkozási tevékenységének a bevétele nem haladja meg a kedvezményezett bevételi mértéket, azaz az összes bevételének a 15 százalékát, illetve, 

ha végez ingatlanhasznosítási tevékenységet is, akkor az abból származó – egyébként alapcél szerinti (közhasznú) tevékenység – bevételeként elszámolt összeget a vállalkozási tevékenységből származó bevétele részének tekintve, az így számított együttes bevétel nem haladja meg az összes bevételének a 15 százalékát.  



Az adómentes mérték meghaladásakor a szervezetnél a kedvezményezett mérték túllépésével arányosan számított adóalap után kell az adót megállapítani. 



Ha az adott adóév december 31-én a NAV-nál vagy az önkormányzati adóhatóságnál nyilvántartott adótartozása nincs, a vállalkozási tevékenység adózás előtti eredményét a nem a vállalkozási tevékenységéhez kapott támogatás ugyanilyen arányával meg kell növelni,

Ha az adóév utolsó napján a szervezetnek a NAV-nál vagy az önkormányzati adóhatóságnál nyilvántartott adótartozása van, akkor a kapott támogatások teljes összege növelő tétel. 



A túllépés arányának meghatározása attól függ, hogy a közhasznú szervezet az adóévben végez-e ingatlanhasznosítási tevékenységet.



Ha tehát a közhasznú civil szervezet az adóévi kedvezményezett mértéket (15 százalék) túllépi, akkor a túllépés aránya a következő hányados alapján határozható meg (a számítást két tizedesjegy pontossággal kell elvégezni):



A) Ingatlannal nem rendelkező szervezetnél: 





VB – B 15% 

VB 



B) Ingatlannal rendelkező szervezetnél:



(

VB + IB) – B 15% 

VB + IB



ahol:

VB = vállalkozási tevékenység bevétele

IB = ingatlan megszerzése, használatának átengedése, átruházása alapján elszámolt közhasznú tevékenység bevétele 

∑B = összes bevétel



1. Példa: 

Határozzuk meg egy – ingatlannal nem rendelkező – közhasznú alapítvány 2021 évi fizetendő társasági adóját, ha december 31-én nincs adótartozása, és módosító tétel csak a kapott adomány miatt merül fel, illetve érvényesíti a besorolt szervezeteket megillető „célzott” kedvezményt;

Adóévi adatai a következők:.



	vállalkozási tevékenység bevétele: 		400 E Ft

	vállalkozási tevékenység költsége: 		170 E Ft

	adózás előtti eredmény:				230 E Ft

	közhasznú tevékenység bevétele:   		800 E Ft, ebből kapott adomány 100 E Ft

	összes bevétel: 		    			1.200 E Ft



Kedvezményezett mérték: 	        1.200 E x 15% = 180 E Ft, és 400 E  180 E 

Túllépés aránya: 		        (400 E – 180 E) 220 E : 400 E x 100 = 55%

Adományra számított korrekció:   (100 E x 55%) 55 E Ft 

Végleges (korrigált) adóalap:        (230 E + 55 E – 46 E) 239 E x 55% = 131.450 Ft

Fizetendő társasági adó: 	       131.450 x 9% ~ 12 E Ft.



A társasági adó mértéke a pozitív adóalap 9 százaléka.



2. Példa: 

Határozzuk meg egy – ingatlannal rendelkező – közhasznú jogállású, december 31-én adótartozással nem rendelkező egyesület 2021 adóévi fizetendő társasági adóját, ha

	a vállalkozási tevékenységből (reklám) származó bevétele: 20 000 E Ft, 

	a közhasznú tevékenységből származó bevétele: 80 000 E Ft,

	a kapott adomány összege: 10 000 E Ft,

	az ingatlan-hasznosításból származó (közhasznú) bevétele: 30 000 E Ft,

	az ingatlan-hasznosítással kapcsolatban felmerült költségei: 9 800 E Ft (az értékcsökkenés 1 600 E Ft összegével együtt),

	a vállalkozási tevékenység (reklám) költsége: 4 000 E Ft,

	az ingatlannal kapcsolatban elszámolt adóévi Szt. szerinti értékcsökkenéssel azonos a Tao. tv. szerinti értékcsökkenési leírás: 1 600 E Ft.



Megnevezés

Értékadatok 

E Ft-ban

Vállalkozási tevékenység bevétele 

20 000

Vállalkozási tevékenység költsége

 4 000

Vállalkozási tevékenység adózás előtti eredménye

 16 000

Közhasznú tevékenység bevétele

80 000

- ebből: ingatlanhasznosítás bevétele

30 000

             kapott adomány 

10 000

             egyéb (80 000-30 000-10 000)

40 000

Összes bevétel (20 000 E + 80 000 E)

        100 000

Kedvezményezett bevételi mérték (100 000 E x 15%)

15 000

Vállalkozási bevétel – arány számításához – megnövelt összege

50 000

Túllépés aránya: (50 000 E – 15 000 E)/50 000 E

70%

Adomány miatti korrekció: 10 000 E x 70%

7 000

Számított adóalap 

(16 000 E – 3 200 E + 1 600 E – 1 600 E + 30 000 E – 

9 800 E + 7 000 E)

40 000

Végleges adóalap (40 000 E x 70%)

28 000

Fizetendő társasági adó (9%)

  2 520



2.2.2. A közhasznú besorolással nem rendelkező szervezetet megillető kedvezmény



A közhasznú besorolással nem rendelkező szervezetnek nem kell az adót megfizetnie, ha a Tao. tv. által biztosított adómentes értékhatárt nem lépi túl. Az értékhatár meghatározásában szerepet játszik, hogy a szervezet az adóévben végez-e ingatlanhasznosítási tevékenységet.



A közhasznú besorolással nem rendelkező civil szervezetnek – kivéve az országos érdekképviseleti szervezetet – ugyanis az adóévben nem kell társasági adót fizetnie, 

ha a vállalkozási tevékenységéből elért bevétele legfeljebb 10 millió forint, de nem haladja meg az adóévben elért összes bevételének 10 százalékát;

ha vállalkozási tevékenységből származó, az ingatlan-hasznosítás bevételével növelt bevétele legfeljebb 10 millió forint, de nem haladja meg az adóévben elért összes bevételének 10 százalékát.



Ha a közhasznú besorolással nem rendelkező szervezet az adóévi adómentes értékhatárt túllépi, akkor a vállalkozási tevékenység teljes adóalapja után kell adót fizetnie.   



E szervezetek az adóalapjukat az általános szabályok szerint állapítják meg, azzal, hogy ha a szervezetnek az adóév utolsó napján a NAV-nál vagy az önkormányzati adóhatóságnál nyilvántartott adótartozása van, akkor – a közhasznú szervezetekre előírtakkal azonosan – meg kell növelnie a vállalkozási tevékenysége adózás előtti eredményét a nem a vállalkozási tevékenységéhez kapott támogatás teljes összegével.



3. Példa: 

Határozzuk meg egy – ingatlannal nem rendelkező – nem közhasznú egyesület 2021 évi fizetendő társasági adóját, ha december 31-én nincs adótartozása, s módosító tételek nem merülnek fel (az adóalap az adózás előtti eredménnyel azonos); adatai a következők:



	vállalkozási tevékenység bevétele: 		400 E Ft

	vállalkozási tevékenység költsége: 		170 E Ft

	adózás előtti eredmény:				230 E Ft



	cél szerinti tevékenység bevétele:  800 E Ft, ebből kapott támogatás 100 E Ft

	összes bevétel: 		       	1.200 E Ft



Tekintve, hogy az egyesület vállalkozási tevékenységének a bevétele meghaladja az összes bevételének a 10 százalékát, (400 E > 120 E), ezért adófizetési kötelezettsége áll fenn a vállalkozási tevékenysége pozitív adóalapjának első forintjától (nem csak az adómentes értékhatár túllépésével arányosan).   



Fizetendő társasági adó: 	        230 E x 9% ~ 21 E Ft.



Ha ennek a szervezetnek 2021.12.31-én az állami vagy önkormányzati adóhatóságnál lenne nyilvántartott adótartozása, akkor – a kapott támogatás miatti növelő tétel alkalmazása következtében – fizetendő társasági adója (230 E + 100 E) 330 E x 9% ~ 30 E Ft lenne.



4. Példa: 

Határozzuk meg egy – ingatlannal rendelkező – nem közhasznú jogállású, december 31-én adótartozással nem rendelkező alapítvány 2021 adóévi fizetendő társasági adóját, ha az adatai a 2. Példa szerintiek.



     

Megnevezés

Értékadatok E Ft-ban

Vállalkozási tevékenység bevétele 

20 000

Vállalkozási tevékenység költsége

  4 000

Vállalkozási tevékenység adózás előtti eredménye

 16 000

Alapcél szerinti tevékenység bevétele

80 000

- ebből: ingatlan-hasznosítás bevétele

30 000

Összes bevétel (20 000 E + 80 000 E)

          100 000

Vállalkozási bevétel – adómentesség számításához – megnövelt összege

50 000

Adómentes értékhatár (100 000 x 10%) 10 000 E;  

de 50 000 E  10 000 E

nem adómentes

Adóalap 

(16 000 E + 1 600 E – 1 600 E + 30 000 E – 9 800 E)

36 200

Fizetendő társasági adó (9%)

  3 258





2.2.3. A támogatót megillető kedvezmények



A Tao. tv. szabályrendszere a támogatónak attól függően biztosít kisebb, illetve nagyobb mértékű kedvezményt, hogy a közhasznú szervezetnek tartós adományozási szerződés alapján nyújtja-e támogatását.



A támogatásokon belül – a hozzá kapcsolódó kedvezmények érdekében – meg kell különböztetni az adománynak tekintendő, illetve adománynak nem tekintendő támogatásokat.  



Adomány:

	a közhasznú szervezet.nek az Ectv. szerinti közhasznú tevékenység támogatására, 

	az adóévben visszafizetési kötelezettség nélkül adott támogatás, juttatás, térítés nélkül átadott eszköz könyv szerinti értéke, térítés nélkül nyújtott szolgáltatás bekerülési értéke, 

	feltéve, hogy az nem jelent a Tao. tv-ben meghatározottakon túl vagyoni előnyt az adományozónak, az adományozó tagjának (részvényesének), vezető tisztségviselőjének, felügyelő bizottsága vagy igazgatósága tagjának, könyvvizsgálójának, illetve ezen személyek vagy a magánszemély tag (részvényes) közeli hozzátartozójának azzal, hogy nem vagyoni előny az adományozó nevére, tevékenységére történő utalás.



Adományt tehát csak közhasznú szervezet fogadhat. Nem közhasznú szervezet – a civilszervezet sem – adójogi értelemben adományban nem részesülhet, adományigazolást nem állíthat ki a támogatójának.



Adományigazolás



A kapott adományokról kiállítandó igazolás kötelező tartalmi kellékeit a Tao. tv. rögzíti. Ezek szerint az igazolásnak tartalmaznia kell:

	mindkét fél (a kiállító és a támogató (társasági adóalany) azonosító adatait, így a nevét, a székhelyét, az adószámát,

	az adomány (támogatás, juttatás) összegét,

	a támogatott célt.



Az igazolást a támogatásnyújtás időpontjában, de legkésőbb az adóév végéig kell a támogató rendelkezésére bocsátani.



2.2.3.1. Az adományozó kedvezménye



Nem kell megnövelni az adományozó adózás előtti eredményét egyrészt az adomány címen nyújtott támogatás (pénz, eszköz, szolgáltatás) adóévi ráfordításként elszámolt összegével, ha az adózó rendelkezik a közhasznú szervezet, az egyház, a közérdekű kötelezettségvállalás szervezője által az adóalap megállapítása céljából kiállított igazolással.



Adóalap-csökkentő tétel érvényesíthető másrészt az Ectv. szerinti közhasznú tevékenység támogatásaként nyújtott adomány értékének 

	20 százalékáig közhasznú szervezet támogatása esetén,

	40 százalékáig tartós adományozási szerződés esetén,

de együttesen legfeljebb az adózás előtti eredmény összegéig.



A társaságiadó-alany támogatót a fent leírt esetekben és módon illethetik meg a kedvezmények. 

Így például, ha egy cég egyház részére nyújt adományt, annak összegével – igazolás birtokában – nem kell megnövelnie adózás előtti eredményét, de nem is csökkentheti azt, mivel az adományt fogadó egyház nem lehet közhasznú szervezet. 

Ha pedig nem társasági adóalany támogatóról van szó, például magánszemély, egyéni vállalkozó nyújt támogatást, úgy adózásban érvényesíthető kedvezményre nem jogosult. 



Tartós adományozás: a civilszervezet és az adományozó írásos szerződése alapján nyújtott pénzbeli támogatás, ha a szerződésben az adományozó arra vállal kötelezettséget, hogy az adományt 

a szerződéskötés (szerződésmódosítás) évében, és az azt követő legalább három évben, 

évente legalább egy alkalommal,

azonos vagy növekvő összegben, 

ellenszolgáltatás nélkül adja, 

azzal hogy nem számít ellenszolgáltatásnak, ha a közhasznú szervezet a közhasznú szolgáltatása nyújtása keretében utal az adományozó nevére, tevékenységére.



A tartós adományozással juttatott és a korábbi adóévekben adóalap-csökkentésként érvényesített többletkedvezményhez a Tao. tv. adóalap-növelő tételt ír elő, amely szerint 

az igénybe vett többletkedvezmény összege növeli az adózás előtti eredményt, ha az adományozó a szerződésben vállaltakat a másik szerződő fél közhasznúsági nyilvántartásból törlése vagy jogutód nélküli megszűnése miatt nem teljesítette, illetve

az igénybe vett többletkedvezmény kétszerese növeli az adóalapot, ha az adományozó bármilyen más ok miatt nem teljesített a szerződésnek megfelelően. 



Az adományozó jogutód nélküli megszűnésekor az adózás előtti eredményt növeli az adóévben vagy korábban a tartós adományozás után elszámolt többletkedvezmény kétszerese, ha az adományozó a szerződésben vállaltakat jogutód nélküli megszűnése miatt nem teljesítette a szerződésnek megfelelően.



2.2.3.2. Adományozónak nem minősülő támogató kedvezménye 



Akkor nem kell megnövelni az adózó – például egy cég támogató – adózás előtti eredményét, az általa az adóévben nem adomány céljából nyújtott támogatás (pénz, eszköz, szolgáltatás, átvállalt kötelezettség) adóévi ráfordításként elszámolt összegével, ha

a juttatást nem külföldi személynek adja, és

az adózó rendelkezik a juttatásban részesülő (például nem közhasznú alapítvány) nyilatkozatával, amely szerint a juttatás adóévében a juttatást az eredményében bevételként elszámolta és az adózás előtti eredménye, adóalapja e juttatás következtében elszámolt bevétel nélkül számítva nem lesz negatív, továbbá az e bevételre jutó társasági adót megfizeti, amelyet a társasági adóbevallás elkészítését követően nyilatkozatával igazol.



Ha a juttatásban részesülő a juttatás adóévében vállalkozási tevékenységet nem végez, a nyilatkozatra vonatkozó feltételt teljesítettnek kell tekinteni, ha erről nyilatkozik.

Ha például egy olyan közhasznú besorolással nem rendelkező civil szervezet kap ingyenes juttatást, amely vállalkozási tevékenységet egyáltalán nem végez, akkor az erről szóló nyilatkozat mentesíti a juttatót az adózás előtti eredmény növelése alól. Tulajdonképpen ilyen nyilatkozat birtokában bármely, az adóévben a TAONY-nyomtatvány benyújtására jogosult szervezetnek adott juttatás elismert költség a juttatónál.

A TAONY jelű nyomtatvány benyújtására nem jogosultak azok a civil szervezetek, amelyek ingatlanhasznosítást folytatnak, és ehhez kapcsolódóan korrekciós tétel elszámolására kötelesek. Mivel azonban az ingatlanhasznosítás nem vállalkozási tevékenység, pusztán az ingatlanhasznosítás (és a kapcsoló korrekciós tételek alkalmazása) nem zárja ki, hogy a civil szervezet olyan nyilatkozatot állítson ki, hogy vállalkozási tevékenységet a juttatás adóévében nem folytatott. 



Ha a juttatásban részesülő végez vállalkozási tevékenységet, a nyilatkozatra vonatkozó feltételt akkor kell teljesítettnek tekinteni, ha arról nyilatkozik, hogy a támogatást nem a vállalkozási tevékenységéhez kapta, vagy a vállalkozási tevékenysége után adófizetési kötelezettsége nem keletkezik.

Ha például egy közhasznú besorolással nem rendelkező civil szervezet, amely vállalkozási tevékenységet is végez, cél szerinti tevékenységéhez kap ingyenes juttatást, akkor az erről szóló nyilatkozat (miszerint a támogatást nem a vállalkozási tevékenységéhez kapta) mentesíti a juttatót az adózás előtti eredmény növelése alól. 

Ha a közhasznú besorolással nem rendelkező civil szervezet vállalkozási tevékenységéhez kapja az ingyenes juttatást, a nyilatkozatra vonatkozó feltétel akkor teljesül, ha a civil szervezet arról nyilatkozik, hogy a vállalkozási tevékenysége után adófizetési kötelezettsége nem keletkezik.



Nem kell az előzőek szerinti feltételre (két nyilatkozat meglétére) figyelemmel lenni, ha maga a közhasznú szervezet nyújtja a támogatást. Ha ugyanis közhasznú szervezet – például közhasznú alapítvány – ad támogatást bármely személynek – például egy másik alapítványnak, vagy akár egy cégnek –, akkor a nyújtott támogatás ráfordításként elszámolt összege feltétel nélkül elismert az adóalapnál, nem kell annak összegével megnövelnie a vállalkozási tevékenységének az adózás előtti eredményét.  



2.3. Az adóalap megállapításának további, sajátos esetei



A civilszervezetnek és más nonprofit szervezetnek – ideértve a jogi személyiséggel rendelkező szervezeti egységeiket is – nem kell alkalmazni a jövedelem-(nyereség-)minimumra vonatkozó előírásokat.



A munkáltatói és munkavállalói érdekképviseleti szervezet 

az az egyesületként bírósági nyilvántartásba vett szervezet vagy szervezetek szövetsége, 

amelynek az alapszabály szerinti főtevékenysége a munkáltatói/munkavállalói érdekképviselet, 

és tagja a Nemzeti Gazdasági és Társadalmi Tanácsnak, valamint 

e szervezet azon tagszervezete, amely megyei, régiós vagy szakmai szövetségként működik. 



E szervezeteknél az adóalapjuk megállapításakor csökkentő tétel a vállalkozási tevékenység adóévi adózás előtti nyereségének azon része, amelyet a szervezet az adóévben, vagy az adóévet követő adóévben a cél szerinti tevékenysége bevételét meghaladó költségei, ráfordításai fedezetére használ fel. A szervezet cél szerinti tevékenységét az alapító okirat, illetve az alapszabály nevesíti.



Az egyesületek közül az országos érdekképviseleti szervezetek – annak ellenére, hogy közhasznúsági besorolásra nem jogosultak – mégis adóalapjukat a közhasznú szervezetekre vonatkozó rendelkezések megfelelő alkalmazásával állapítják meg. Ezeknél az országos érdekképviseleti szervezeteknél további sajátosság, hogy az adóalapjuk megállapításakor figyelmen kívül hagyják a Tao. tv.-ben foglalt csökkentő és növelő tételekre vonatkozó rendelkezéseket, vagyis – többek között – nem alkalmazzák az ingatlanhasznosításra előírt speciális korrekciós tételeket. 



2.4. A társasági adó megfizetése, bevallása



A nonprofit szervezeteknek év közben társasági adóelőleget megállapítani, fizetni, bevallani nem kell.



Az éves társasági adót – akkor is, ha annak összege nulla – az adóévet követő év (2022.) május 31-éig a 2021 évre rendszeresített társaságiadó-bevallásban kell bevallani és, fizetési kötelezettség esetén eddig a határidőig kell megfizetni. Az arra jogosult szervezetek bevallást helyettesítő nyilatkozatot tesznek. 





3. Speciális szja-szabályok



Az Szja tv. a nonprofit szervezetek által nyújtott juttatásokra tartalmaz speciális szabályokat. A közhasznú szervezetek által foglalkoztatottak adókötelezettségére az általános rendelkezések az irányadók.



3.1. Általános szabályok



A szervezetek által foglalkoztatott magánszemélyek adókötelezettségét annak függvényében kell meghatározni, hogy milyen jogviszonyban foglalkoztatják őket. 



A szervezettel munkaviszonyban állók adókötelezettségét az Szja tv. nem önálló tevékenységből származó jövedelemre vonatkozó szabályai szerint kell megállapítani.



						Azonban, ha megbízásos jogviszonyban végez tevékenységet a magánszemély a szervezetnél, akkor az ebből származó jövedelme az önálló tevékenységre vonatkozó rendelkezések szerint válik adókötelessé. 

						

						A jogszabály által választott vagy kijelölt tisztségviselő tevékenysége az Szja tv. alkalmazásában nem önálló tevékenység, adókötelezettségére a 24-27. §-okban foglaltak az irányadók.

						

						A munkáltatónak (kifizetőnek) az összevonás alá eső jövedelmek után teljesítendő adóelőleg-megállapítási, bevallási valamint megfizetési kötelezettségének az Szja tv. 46-49. §-aiban előírtak szerint kell eleget tennie.

						

Az önálló tevékenységre vonatkozó adózási szabályokról bővebb információt tartalmaz a 2. számú információs füzet.



3.2. Speciális rendelkezések



3.2.1. Bevételnek nem minősülő szolgáltatás



Az a szolgáltatás, amelyet a vállalkozási tevékenységet nem folytató egyesület, köztestület 

a magánszemély által fizetett tagdíj, hozzájárulás, felajánlás ellenében

az egyesület, köztestület alapszabálya alapján, 

a cél szerinti tevékenységével összefüggésben, 

a rendeltetésszerű joggyakorlás keretében

nyújt, nem minősül bevételnek az abban részesülő magánszemélynél.



3.2.2. Nonprofit szervezetek által adómentesen nyújtható juttatások



Az Szja tv. 1. számú mellékletének 3. pontja sorolja fel a közcélú juttatások adómentes jogcímeit. E körben határozza meg a jogalkotó, hogy mely feltételekkel, mely szervezetek és kiknek teljesíthetnek adómentesen kifizetést (juttatást).



Adómentes többek között a közhasznú alapítvány, közalapítvány által – alapszabályban rögzített közhasznú céljával összhangban – a magánszemélynek kifizetett azon összeg,

	amelyet az oktatási intézményekben folytatott tanulmányokra, kutatásra, külföldi tanulmányútra (ösztöndíj címén), 

	szociálisan rászorulónak szociális segély címen,

	diák- és szabadidősport résztvevőjének alkalmanként legfeljebb az 500 forintot meg nem haladóan 

	folyósítanak.



A közérdekű kötelezettségvállalásból, a közhasznú egyesületből, alapítványból, közalapítványból a közhasznú cél szerint címzett magánszemélynek nem pénzben adott juttatás értéke is adómentes, kivéve a béren kívüli juttatásokat. Ugyanakkor a pénzbeli juttatások legfeljebb a minimálbér 50 százalékát meg nem haladó havi összegben adómentesek.



Az itt említett adómentes juttatások példálózó jellegűek, valamennyi adómentes jogcím az Szja tv. hivatkozott mellékletének 3. pontja alatt található.



Fontos kiemelni azonban azt, hogy a törvény nem preferálja adómentes kifizetésként azt a juttatást, 

			amelynek címzettje az alapító, az adományozó, a támogató – kivéve az orvosi javaslat alapján fogyatékosságával, gyógyításával összefüggő termék, szolgáltatás formájában nem pénzben megszerzett bevételt,

			amelyet a kifizetővel munkaviszonyban, munkavégzésre irányuló egyéb jogviszonyban, vagy más a Ptk. szerinti olyan szerződéses jogviszonyban álló magánszemély kap, amelynek alapján a kifizetés (juttatás) a magánszemélyt

az általa végzett tevékenység mennyiségi és/vagy minőségi jellemzőire tekintettel, 

termék értékesítésének, szolgáltatás nyújtásának ellenértékeként,

jog alapításának, joggyakorlás átengedésének, jogról való lemondásnak ellenértékeként 

illeti meg. 



3.3. Reprezentáció, üzleti ajándék



Egyedi rendelkezést tartalmaz az Szja tv. az egyesület, köztestület, egyházi jogi személy, alapítvány (ideértve a közalapítványt is) által juttatott reprezentáció és üzleti ajándék esetére. 



Az említett szervezetek által az adóévben nyújtott reprezentáció és üzleti ajándék együttes értékéből adómentes a jövedelem azon része, amely 

a közhasznú, illetve cél szerinti tevékenysége érdekében felmerült, 

az adóévre vonatkozó beszámolóban kimutatott összes ráfordítás 10 százalékát, 

de legfeljebb az adóévre elszámolt éves összes bevétele 10 százalékát 

nem haladja meg. 

Az üzleti ajándékok közül csak azok vehetők figyelembe, amelyeknek az egyedi értéke a minimálbér 25 százalékát nem haladja meg.



Ezeknek a szervezeteknek az adókötelezettség alá eső érték után a bevallást és befizetést az adóévre elszámolt éves összes bevétel megállapítására előírt időpontot követően, az elszámolt éves összes bevétel megállapításának hónapjában kell teljesíteniük.



3.4. Rendelkezés az adó 1 százalékáról



A magánszemély az Szftv.-ben rögzített mértékben és ott megjelölt kedvezményezettek javára rendelkezhet a befizetett adójának egy-egy százalékáról.



Külön-külön lehet rendelkezni a befizetett adó 1 százalékáról a „nonprofit kedvezményezettek”, másik 1 százalékáról pedig az „egyházi kedvezményezettek” közül kiválasztott kedvezményezett javára.



Arról, hogy miként lehet a személyi jövedelemadó egy százalékáról rendelkezni, valamint hogyan lehet abból kedvezményezettként részesülni, részletes tájékoztatás olvasható a 25. és 26. számú információs füzetben.





4. Áfakérdések



4.1. A nonprofit szervezetek áfaalanyisága  



A nonprofit szervezetek az Áfa tv. általános szabályai alapján az alábbiak szerint válhatnak az általános forgalmi adó alanyává.



A nonprofit szervezetek, mint jogképes szervezetek akkor áfaalanyok, ha saját nevük alatt gazdasági tevékenységet folytatnak, tekintet nélkül annak helyére, céljára és eredményére. Hogy az adott nonprofit szervezet gazdasági tevékenységet végez-e, nem a nonprofit szervezetre vonatkozó jogszabály gazdasági, illetve vállalkozási tevékenység fogalma, hanem az Áfa tv. gazdasági tevékenység fogalma az irányadó.



Gazdasági tevékenység a nonprofit szervezetek által üzletszerűen, illetőleg tartós vagy rendszeres jelleggel folytatott tevékenység, ha az ellenérték elérésére irányul, vagy azt eredményezi, és azt a nonprofit szervezetek független formában – azaz a saját nevükben, illetve nevük alatt – végzik. 



A nonprofit szervezetek közül a köztestületeknél merülhet fel, hogy Magyarország Alaptörvénye által, illetőleg az annak felhatalmazása alapján megalkotott jogszabály alapján közhatalom gyakorlására jogosított szervezetként közhatalmi tevékenységet – jellemzően közigazgatási jogalkalmazási tevékenységet – látnak el. A közhatalmi tevékenység nem gazdasági tevékenység és nem eredményez áfaalanyiságot. 



Gazdasági tevékenységnek tekintendő és áfaalanyiságot eredményez a nonprofit szervezeteknél az is, ha egyébként nem áfaalanyi minőségben eljárva

	belföldön küldeményként feladott vagy belföldről fuvarozott új közlekedési eszközt értékesítenek belföldön kívülre, de – beszerző nevére szóló rendeltetéssel – a Közösség területére, függetlenül attól, hogy a küldeménykénti feladást vagy a fuvarozást akár az értékesítő, akár a beszerző, vagy – bármelyikük javára – más végzi; 

	sorozatjelleggel értékesítenek építési telket (telekrészt), vagy olyan beépített ingatlant (ingatlanrészt) az ahhoz tartozó földrészlettel, 

	amelynek első rendeltetésszerű használatba vétele még nem történt meg, vagy

	az első rendeltetésszerű használatba vétele már megtörtént, de az arra jogosító hatósági engedélyvéglegessé válása, vagy használatbavétel-tudomásulvételi eljárás esetén a használatbavétel hallgatással történő tudomásulvétele és az értékesítés között még nem telt el 2 év, 

	vagy beépítése az épített környezet alakításáról és védelméről szóló törvény szerinti egyszerű bejelentés alapján valósult meg, és a beépítés tényét igazoló hatósági bizonyítvány kiállítása és az értékesítés között még nem telt el 2 év. 



Az új közlekedési eszköz Közösség más tagállamába történő értékesítése és az egyes ingatlanok sorozatjellegű értékesítése tehát mindenképpen áfaalanyiságot eredményez a nonprofit szervezeteknél akkor is, ha egyébként nem áfaalanyok. 



Az Áfa tv. a nonprofit szervezetekre vonatkozóan az áfaalanyiság keletkezése mellett 

az egyes adókötelezettségekre, mint az adómegállapítás, adófizetés, bizonylatolás, valamint 

a különös adózási módok választására

sem tartalmaz különös rendelkezéseket, ezért a nonprofit szervezeteknél a fenti tárgykörökben az Áfa tv. általános szabályait kell irányadónak tekinteni. Ez utóbbi szabályok a 14-es számú információs füzetben olvashatók, 



ebben a füzetben nem részletezzük. 



Az áfakötelezettség bejelentésére vonatkozó alapvető szabályokat részben az Art., részben pedig az Áfa tv. tartalmazza, emellett az áfaalanyoknak az Art. előírásait az áfabevallási kötelezettség teljesítésekor (bevallási gyakoriság meghatározása) is figyelembe kell venniük. 



Az áfakötelezettség bejelentése és az áfabevallás kapcsán sem az Art., sem az Áfa tv. nem rendelkezik külön a nonprofit szervezetekről. A fenti kötelezettségeket szintén a 14-es számú információs füzet tartalmazza. Emellett az áfakötelezettség bejelentésére vonatkozóan az 1-es számú információs füzet is részletes tudnivalókat tartalmaz.  



Az Áfa tv. előírásai alapján a nem áfaalany jogi személyeknek, így a nem áfaalany nonprofit szervezeteknek is keletkezhet adókötelezettsége. 



A továbbiakban az Áfa tv. azon rendelkezéseit ismertetjük, amelyeknek alkalmazása kifejezetten a nonprofit szervezetek által áfaalanyként és nem áfaalany jogi személyként végzett sajátos, jellemzően nonprofit, illetve karitatív tevékenység kapcsán merülhet fel.



4.2. Az áfaalany nonprofit szervezetek



Az áfaalany nonprofit szervezetek esetében is áfakötelezettség alá esik 

	az áfaalanyi minőségben belföldön és ellenérték fejében teljesített – az Áfa tv. szabályai szerint belföldön teljesített – termékértékesítés és szolgáltatásnyújtás, 

	a belföldön és ellenérték fejében teljesített Közösségen belüli termékbeszerzés, valamint 

	a termékimport. 



Az áfaalany nonprofit szervezetek kizárólag közösségi adószámmal végezhetik

az Áfa tv. 19. §, 21. § és a 22. § (1) bekezdés szerinti Közösségen belüli termékbeszerzéseket,

az Áfa tv. 89. § szerinti közösségen belüli termékértékesítéseket, 

az Áfa tv. 37. § szerinti szolgáltatásnyújtásokat és szolgáltatás-igénybevételeket a Közösség valamely másik tagállamában gazdasági céllal letelepedett, gazdasági célú letelepedés hiányában ott lakóhellyel, vagy szokásos tartózkodási hellyel rendelkező adóalanynak, illetve adóalanytól, valamint

azokat az Áfa tv. 20. § szerinti – az adófizetési kötelezettség alóli mentesülés kapcsán kivételként nevesített – Közösségen belüli termékbeszerzéseket, amelyek belföldön adófizetési kötelezettséget keletkeztetnek.



Az áfaalany nonprofit szervezetek a NAV-nál előzetesen bejelentik, hogy ilyen tevékenységeket kívánnak végezni. A NAV a közösségi adószámot az adóalany nonprofit szervezetek bejelentése alapján a bejelentés előterjesztésének a napjával állapítja meg (de nem korábban, mint az adószám megállapításának a napja), ugyanakkor az áfaalany nonprofit szervezeteknek arra is lehetőségük van, hogy a közösségi adószám megállapítására vonatkozó bejelentésüket az adószám iránti kérelmükkel egyidejűleg terjesszék elő.



Az közösségi adószám igénylésére és megállapítására vonatkozóan a 27-es számú információs füzet tartalmazza a részletes tudnivalókat. 



Az áfaalany nonprofit szervezetek tevékenységével összefüggésben az Áfa tv. alábbi rendelkezéseit kell kiemelni. 



Az adómentesség alkalmazása



Az áfaalany nonprofit szervezetek az Áfa tv. „Adó alóli mentesség” című VI. Fejezetének „Az adó alóli mentesség a tevékenység közérdekű jellegére tekintettel” alcíme alatti 85. §-ában foglalt szabályokat kell alkalmazniuk. Emellett természetesen az áfaalany nonprofit szervezetek végezhetnek olyan tevékenységet is, amely az Áfa tv. más rendelkezése alapján, illetve egyéb okból adómentes, mint például a a 86. § (1) bekezdésének l) pontja szerinti adómentes ingatlan-bérbeadás. 



Az áfaalany nonprofit szervezeteket, illetve azok tevékenységét érintő adómentességek két csoportra bonthatók

az első csoportba azok az Áfa tv. 85. § (1) bekezdésének b), f), g) h), i), m) és n) pontja szerinti adómentes ügyeletek tartoznak, amelyeket a nonprofit szervezetek közszolgáltatói minőségben teljesítenek, 

a másik csoportba pedig az Áfa tv. 85. § (1) bekezdésének l) pontja szerinti adómentes ügyletek sorolhatók.



Az Áfa tv. 85. § alkalmazásában közszolgáltató többek között:

	az egyesület, a szövetség, a civil társaság, a köztestület, az országos sportági szakszövetség az alapszabályban (alapító okiratban, társasági szerződésben) megjelölt tevékenysége , továbbá az általuk működtetett (fenntartott) intézmény az alapszabályban (alapító okiratban, társasági szerződésben) megjelölt tevékenysége tekintetében;

	az alapítvány és a közalapítvány az alapító okiratban megjelölt tevékenységük, továbbá az általuk működtetett (fenntartott) intézmény az alapszabályban (alapító okiratban) megjelölt tevékenysége tekintetében;

	az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény szerint közhasznú szervezetként nyilvántartásba vett nonprofit szervezet az alapszabályban (alapító okiratban) megjelölt közhasznú tevékenysége tekintetében;



A közszolgáltató áfaalany nonprofit szervezetek által közszolgáltatói minőségben teljesített adómentes ügyletek körébe a következő termékértékesítések és szolgáltatásnyújtások tartoznak:

	humánegészségügyi ellátásban nyújtott szolgáltatás és az ahhoz szorosan kapcsolódó sérült- vagy betegápolás és sérült- vagy betegszállítás, valamint az azokhoz szorosan kapcsolódó termékértékesítés; 

	szociális ellátásban nyújtott szolgáltatás – az étkeztetés kivételével, ha az ennek fejében járó ellenérték külön térítendő meg – és az ahhoz szorosan kapcsolódó termékértékesítés;

	gyermek- és ifjúságvédelmi ellátásban nyújtott szolgáltatás – az étkeztetés kivételével, ha az ennek fejében járó ellenérték külön térítendő meg – és az ahhoz szorosan kapcsolódó termékértékesítés;

	bölcsődei ellátásban nyújtott szolgáltatás – az étkeztetés kivételével, ha az ennek fejében járó ellenérték külön térítendő meg – és az ahhoz szorosan kapcsolódó termékértékesítés;

	köz- és felsőoktatásban, továbbá az Áfa tv. 85. § (2) bekezdésben meghatározott egyéb oktatásban nyújtott szolgáltatás és az ahhoz szorosan kapcsolódó óvodai, diákotthoni és kollégiumi ellátás – az étkeztetés kivételével, ha az ennek fejében járó ellenérték külön térítendő meg –, valamint az azokhoz szorosan kapcsolódó termékértékesítés;

	sportolással, testedzéssel kapcsolatos szolgáltatásnyújtás olyan természetes személynek, aki azt sportolása, testedzése érdekében veszi igénybe, vagy olyan egyéb személynek, szervezetnek, amely azt azért veszi igénybe, hogy természetes személyeknek biztosítsa, kivéve az uszoda- és strandfürdő-szolgáltatást, a sportesemény megtekintését, valamint a sportolást, testedzést szolgáló ingatlan (ingatlanrész) bérbeadását;

	népművészeti, népi iparművészeti és iparművészeti termékek kiállításának, vásárának és bemutatójának szervezése, rendezése és az ahhoz szorosan kapcsolódó, jogszabály által meghatározott minősítés szerint zsűriszámmal ellátott, egyedi vagy meghatározott példányszámban, nem ipari gyártástechnológiával előállított népművészeti, népi iparművészeti és iparművészeti termék értékesítése.



Az Áfa tv. 85. § (1) bekezdés l) pontja szerinti adómentes ügyletek esetében az áfaalany nonprofit szervezetek

	a bírósági vagy más hatósági nyilvántartásba bejegyzett, alapszabállyal (alapító okirattal) és tagsággal rendelkező, alapszabálya (alapító okirata) szerint és ténylegesen is nyereségszerzésre nem törekvő személyekként, szervezetekként járnak el és

	a tagjaiknak olyan szolgáltatásokat nyújtanak és az azokhoz szorosan kapcsolódó termékeket értékesítenek, 

	amelyeknek kizárólagos vagyoni fedezete az alapszabállyal összhangban meghatározott, minden tagra kötelező tagsági díj, egyéb hozzájárulás, a kapott államháztartási támogatás és egyéb adomány, valamint a saját tevékenységből származó nyereség, amely a Tao tv. szerint az adózás előtti eredményt csökkenti, 

	és amelyek a közös érdekeknek megfelelően társadalmi, politikai, munkavállalói vagy munkáltatói, illetőleg egyéb, szakmai érdekeket képviselő vagy azt védő, vallási vagy más lelkiismereti, hazafias, humanitárius, karitatív és hagyományőrző célokat szolgálnak.


Az áfaalany nonprofit szervezetek a fentiekben ismertetett adómentes ügyletek után  

	adót nem fizetnek,

	az Áfa tv. 120. §-a értelmében adólevonási jogot sem gyakorolhatnak, továbbá 

	az Áfa tv. 165. § (1) bekezdésének a) pontja alapján számlát sem kell kibocsátaniuk, feltéve, hogy gondoskodnak olyan, az ügyletek teljesítését tanúsító okiratok kibocsátásáról, amelyek az Szt. rendelkezései szerint számviteli bizonylatnak tekinthetők.



Bevallást sem kell benyújtaniuk az áfaalany nonprofit szervezeteknek az adott adómegállapítási időszakra, ha 

	kizárólag az Áfa tv. 85. § (1) bekezdése, a 86. § (1) bekezdése vagy a 87. §-a szerint adómentes termékértékesítést, szolgáltatásnyújtást végeznek, vagy az Áfa tv. XIII. Fejezete szerint alanyi adómentességet választanak és

	az adott adómegállapítási időszakban nincs olyan önadózással megállapítandó fizetendő adójuk, amelyről ellenkező esetben a NAV-hoz bevallást kell tenniük, illetve nincs az Art. szerinti közösségi kereskedelemmel kapcsolatos ügyletük, ami összesítő nyilatkozat benyújtását indokolná, továbbá 

	adólevonásra nem jogosultak vagy adólevonásra jogosultak ugyan, de ugyanezen adómegállapítási időszakban adólevonási jogot nem gyakorolnak.





Termék Közösségen belüli beszerzése



Az áfaalany nonprofit szervezeteknek Közösségen belüli termékbeszerzés címén adókötelezettségük keletkezik többek között akkor, ha olyan terméket szereznek be, 

amelynek értékesítője a Közösség azon tagállamában, ahol adóalanyként nyilvántartásba vették, nem részesül e tagállam Héa-irányelv 282-292. cikkeinek tartalmában megfelelő adómentességben, 

és akinek (amelynek) ez a termékértékesítése nem tartozik az Áfa tv. 29. és 32. § alkalmazása alá.



A fenti ügyletek kapcsán az áfaalany nonprofit szervezeteknek Közösségen belüli termékbeszerzés címén nem keletkezik adókötelezettségük, ha 

	alanyi adómentességet választanak, vagy kizárólag olyan termékértékesítést és szolgáltatásnyújtást teljesítenek, amelyhez kapcsolódóan adólevonási jog nem illeti meg őket, például az Áfa tv. 85. § (1) bekezdése szerinti ügyleteknél, valamint

	az adott naptári évben a termékek Közösségen belüli beszerzése ellenértékének – adó nélkül számított és éves szinten göngyölített – összege nem haladja meg a 10 000 eurónak megfelelő pénzösszeget, és ez a feltétel az adott naptári évet megelőző naptári évre is teljesült. 



A fenti értékhatárba a Közösség azon tagállamaiban megtérített vagy megtérítendő ellenérték számít, amelyekben a termék a küldeménykénti feladásakor vagy a fuvarozás megkezdésekor volt.



Ha az áfaalany nonprofit szervezetek a fenti feltételeknek megfelelnek, akkor Közösségen belüli termékbeszerzés címén csak azon Közösségen belüli termékbeszerzésük után kell adót fizetniük, amelynek – adó nélkül számított – ellenértékével először meghaladják a 10 000 eurós értékhatárt.



Az áfaalany nonprofit szervezetek az értékhatár meghaladása nélkül is dönthetnek úgy, hogy NAV-nál tett előzetes bejelentésük alapján a Közösségen belüli termékbeszerzésekre az Áfa tv. 19. § a) pontját alkalmazva adókötelezettséget választanak és a választásuktól a választási jog gyakorlása évét követő második naptári év végéig nem térhetnek el. 



Az áfaalany nonprofit szervezetek a fenti választásukat a tárgyévre vonatkozóan

a tárgyévet megelőző adóév utolsó napjáig, 

a tárgyévet megelőző évben teljesített Közösségen belüli termékbeszerzés hiányában a tárgyévi első Közösségen belüli termékbeszerzésüket megelőzően

jelentik be a NAV-hoz.



Ha az áfaalany nonprofit szervezetek 

	nem élnek ugyan a fenti választási jogukkal, de 

	közösségi adószámmal rendelkeznek és azt egy adott Közösségen belüli termékbeszerzésük kapcsán megadják a termék értékesítőjének, és az annak figyelembevételével jár el, 

	akkor úgy kell tekinteni, hogy az áfaalany nonprofit szervezetek a kérdéses ügyleteikre, valamint az azokat követő összes olyan Közösségen belüli termékbeszerzésükre, melyeket az előzőekben említett ügyletek teljesítésének évét követő második naptári év végéig valósítanak meg, az Áfa tv. 19. § a) pontja alapján adókötelezettséget kívánnak alkalmazni.



Az áfaalany nonprofit szervezetek a fenti módon elsőként megvalósuló Közösségen belüli termékbeszerzésük teljesítésének napját követő hónap 20-áig jelentik be a NAV-hoz azt a tényt, hogy az előzőekben ismertetett feltételeknek megfelelően járnak el.



Az áfaalany nonprofit szervezetek által teljesített Közösségen belüli termékbeszerzések, valamint az Áfa tv. általános szabályai szerint megítélendő közösségi vonatkozású ügyletek kapcsán a 29-es számú, valamint a 17. számú információs füzet további tudnivalókat tartalmaz. 



4.3. A nem áfaalany nonprofit szervezetek egyes adókötelezettségei



Az Áfa tv. rendelkezései alapján azon nonprofit szervezeteknek is keletkezhet áfakötelezettsége, amelyek az 1. pontban leírtak alapján nem tekinthetők áfaalanynak, vagyis az Áfa tv. alkalmazásában nem áfaalany jogi személynek tekintendők. Ezeknek a nem áfaalany nonprofit szervezeteknek (a továbbiakban: nem áfaalany jogi személy nonprofit szervezetek) tevékenységére tehát az Áfa tv.-nek a nem áfaalany jogi személyekre vonatkozó rendelkezéseit kell alkalmazni.



A nem áfaalany jogi személy nonprofit szervezetek kizárólag közösségi adószámmal végezhetik azokat az Áfa tv. 20. § szerinti – az adófizetési kötelezettség alóli mentesülés kapcsán kivételként nevesített – Közösségen belüli termékbeszerzéseket, amelyek belföldön adófizetési kötelezettséget keletkeztetnek. 



A nem áfaalany jogi személy nonprofit szervezetek a NAV-hoz előzetesen bejelentik, hogy a ilyen tevékenységeket kívánják végezni. A NAV a közösségi adószámot a nem áfaalany jogi személy nonprofit szervezetek bejelentése alapján a bejelentés előterjesztésének a napjával állapítja meg (de nem korábban, mint az adószám megállapításának a napja), ugyanakkor a nem áfaalany jogi személy nonprofit szervezeteknek arra is lehetőségük van, hogy a közösségi adószám megállapítására vonatkozó bejelentésüket az adószám iránti kérelmükkel egyidejűleg terjesszék elő.



4.3.1. Termék Közösségen belüli beszerzése 



Főszabály szerint a nem áfaalany jogi személy nonprofit szervezeteknek adókötelezettségük keletkezik termék belföldön és ellenérték fejében teljesített Közösségen belüli beszerzése címén, ha 

	olyan terméket szereznek be, amelynek értékesítője a Közösség azon tagállamában, ahol adóalanyként nyilvántartásba vették, nem részesül e tagállam a Héa-irányelv 282-292. cikkeinek tartalmilag megfelelő adómentességben, és akinek (amelynek) ez a termékértékesítése nem tartozik a 29. és 32. § alkalmazása alá;

	új közlekedési eszközt szereznek be;

	jövedéki terméket szereznek be, feltéve, hogy a beszerzés után jövedékiadó-fizetési kötelezettségük keletkezik.



Az elsőként megjelölt ügyletek kapcsán a nem áfaalany jogi személy nonprofit szervezeteknek Közösségen belüli termékbeszerzés címén nem keletkezik adókötelezettségük, ha esetükben az adott naptári évben a termékek Közösségen belüli beszerzése ellenértékének – adó nélkül számított és éves szinten göngyölített – összege nem haladja meg a 10 000 eurónak megfelelő pénzösszeget, és ez a feltétel az adott naptári évet megelőző naptári évre is teljesült. 



A nem áfaalany jogi személy nonprofit szervezetek Közösségen belüli termékbeszerzéseiremegfelelően alkalmazni kell az áfaalany nonprofit szervezetek által teljesített Közösségen belüli termékbeszerzések kapcsán a 2.b) pontban ismertetett, 

	a 10 000 eurós értékhatárba tartozó ellenértékek meghatározására, 

	a fenti értékhatár meghaladásával keletkező adókötelezettségre, 

	az adókötelezettség választására, valamint 

	a közösségi adószám megadására vonatkozó szabályokat.



Ha a Közösségen belüli termékbeszerzés után egyébként adófizetésre kötelezett nem áfaalany jogi személy nonprofit szervezet úgy szerez be terméket, hogy 

	azt a Közösség területén kívül adja fel küldeményként vagy fuvarozza el és Magyarországon helyezi szabad forgalomba (azaz belföldön termékimportot teljesít), 

	azonban a termék küldeménykénti megérkezése vagy a fuvarozás befejezése a Közösség más tagállamában van,

akkor a nem áfaalany jogi személy nonprofit szervezet, mint importáló, a termék importja címén megfizetett adót visszatéríttetheti. Erre akkor van lehetősége, ha igazolja, hogy abban a Közösségi tagállamában, ahol a termék a küldeménykénti megérkezésekor vagy a fuvarozás befejezésekor volt, megfizette az adót a termék Közösségen belüli beszerzése után e tagállam joga szerint.



A nem áfaalany jogi személy nonprofit szervezetek Közösségen belüli termékbeszerzéseiről a 17-es számú információs füzet tartalmaz tudnivalókat.



4.3.2. A termék importja 



Az Európai Közösséget létrehozó Szerződés 24. cikkének értelmében szabad forgalomban nem lévő termékeknek 

	a Közösség területére történő behozatala vagy egyéb módon történő bejuttatása, valamint

	a Közösség vámterületének harmadik állam területével egy tekintet alá eső területrészéről a Közösség területére történő behozatala vagy egyéb módon történő bejuttatása 

az Áfa tv. alkalmazásában a termék importjának minősül, ami főszabály szerint fizetési kötelezettséget keletkeztet az adóalanyoknak és a nem adóalany személyeknek, szervezeteknek, így a nem adóalany jogi személy nonprofit szervezeteknek is..



Az a tény, hogy egy adott, az Áfa tv. alkalmazásában termékimportnak tekinthető ügylet a hatályos vámjogszabályok szerint vámmentes, a fenti személyeket és szervezeteket kizárólag akkor mentesíti a termék importja címén felmerülő áfafizetési kötelezettség alól, ha arról az Áfa tv. külön rendelkezik. Vagyis a vámmentes és az áfamentes termékimportként azonosítható ügyletek köre nem azonos, illetve termék importja esetében a vámmentesség az Áfa tv. rendelkezése hiányában önmagában nem eredményez áfamentességet.



4.3.3. Külföldről történő szolgáltatás-igénybevétel



Ha a nem áfaalany jogi személy nonprofit szervezetek 

közösségi adószámmal rendelkeznek vagy rendelkezniük kellene és 

belföldi gazdasági célú letelepedési hellyel, illetve lakóhellyel vagy szokásos tartózkodási hellyel nem rendelkező adóalanytól olyan szolgáltatást vesznek igénybe, amely az Áfa tv-nek a szolgáltatásnyújtások teljesítési helyére vonatkozó főszabálya szerint a nem adóalany jogi személy nonprofit szervezeteknek, mint igénybevevőknek a gazdasági célú letelepedési helye szerinti államban, azaz Magyarországon teljesül, 

akkor a fenti ügyletek kapcsán a nem áfaalany jogi személy nonprofit szervezeteknek keletkezik adófizetési kötelezettsége.  



A nem adóalany jogi személy nonprofit szervezetek Közösségen belülről történő szolgáltatás-igénybevételei kapcsán a 17-es számú információs füzet tartalmaz tudnivalókat.



4.3.4. Bevallási és összesítőnyilatkozat-tételi kötelezettség



A nem áfaalany jogi személy nonprofit szervezetek 

az új közlekedési eszköznek az Európai Unió más tagállamából történő beszerzésekor önadózással megállapítandó fizetendő áfát az adófizetési kötelezettség keletkezését követő hó 20-ig,  a 2165 számú nyomtatvány megfelelő soraiban vallják be, és eddig a határidőig fizetik meg a NAV-hoz;

ha közösségi adószámmal rendelkeznek, akkor a közösségi kereskedelemmel kapcsolatos ügyleteiket az adófizetési kötelezettség keletkezését követő hó 20-ig, a 2165 számú bevallás megfelelő soraiban vallják be és eddig a határidóig fizetik meg – nem kell bevallást tenniük arról az időszakról, amelyben közösségi kereskedelmet nem folytattak;

ha közösségi adószámmal rendelkeznek, akkor a Közösségen kívül letelepedett adóalanytól igénybe vett azon szolgáltatásokat, amelyek után az adófizetési kötelezettség őket terheli, az adófizetési kötelezettség keletkezését követő hó 20-ig a 2165 számú bevallás megfelelő soraiban vallják be, és ugyaneddig a határidőig fizetik meg.



A közösségi adószámmal rendelkező nem áfaalany jogi személy nonprofit szervezetek kötelesek benyújtani az Áfa tv. 4/A. számú melléklete szerinti összesítő nyilatkozatot 

a melléklet 1. és 6. pontjában foglaltaknak megfelelően 

az összesítő nyilatkozattal érintett, közösségi kereskedelemmel kapcsolatos ügyleteikre vonatkozóan 

az adófizetési kötelezettség keletkezését követő hó 20-áig 

a 21A60 számú, „Összesítő nyilatkozat az Európai Közösség területén belül történő közösségi termékértékesítésekről és szolgáltatásnyújtásokról, valamint az Európai Közösség területéről történő termékbeszerzésekről és szolgáltatás-igénybevételekről” elnevezésű nyomtatványon.



4.4. Adóvisszatérítés kérelemre



A nonprofit szervezetek sajátos tevékenysége szempontjából különös jelentőséggel bírnak az Áfa tv. 257/A. §-ban foglalt, a kérelemre történő adóvisszatérítésre vonatkozó szabályok.



Ha az Áfa tv. 85. § (4) bekezdésének b), d) és f) pontja szerint igazoltan közszolgáltatónak minősülő nonprofit szervezet külföldi illetőségű adományozótól pénzbeni adományt, segélyt (együtt: adomány) kap, akkor a NAV – a kedvezményezett nonprofit szervezet írásos kérelmére – visszatéríti a termék beszerzéséhez, szolgáltatás igénybevételéhez kapcsolódóan a nonprofit szervezetre áthárított és az ellenérték részeként megtérített, illetőleg a fizetendő adóként is megállapított előzetesen felszámított adót. Ennek feltétele, hogy

	a termék beszerzése, szolgáltatás igénybevétele a kedvezményezettként eljáró nonprofit szervezet alapszabályában (alapító okiratában) megjelölt olyan tevékenység ellátását szolgálja, amely az Ectv. alapján közhasznú tevékenység,

	az adományozó az adomány összegét – az adóügyi illetősége szerinti állam joga szerint – a vonatkozó adózási rendelkezésekkel összhangban számolta el,

	az adományozó az adomány felhasználását kifejezetten ahhoz a feltételhez köti, hogy a kedvezményezettként eljáró nonprofit szervezetet mentesíteni kell a termékek, szolgáltatások árába (díjába) belefoglalt adó viselése alól, és

	a kedvezményezettként eljáró nonprofit szervezetet az adólevonási jog egészben vagy részben nem illeti meg.



Az adó-visszatéríttetési jog legfeljebb olyan hányadban illeti meg a kedvezményezettként eljáró nonprofit szervezetet, amilyen hányadban az alapszabályában (alapító okiratában) megjelölt közhasznú tevékenység, feladatellátását szolgáló kiadásokból az adomány összege részesedik.Az adó-visszatérítési kérelmek kötelező adattartalmára vonatkozó előírásokat és az adó-visszatérítés egyes eljárási szabályait a 15/2010. (XII. 28.) NGM rendelet tartalmazza.





5. A társadalombiztosítás vonatkozó előírásai



A társadalombiztosítás olyan társadalmi kockázatközösség, amelyben a részvétel a törvényben meghatározott szabályok szerint kötelező. A biztosítás az annak alapjául szolgáló jogviszonnyal egyidejűleg a törvény erejénél fogva jön létre. A jogszabály tételesen felsorolja a biztosítási kötelezettség alá vont jogviszonyokat, amelyek jellemzően munkavégzéshez vagy tevékenység folytatásához kapcsolódnak. 



A foglalkoztató a Tbj. általános szabályai szerint köteles a biztosítási kötelezettséggel járó jogviszonyt megállapítani, és a biztosított személlyel összefüggő bejelentési, nyilvántartási, járulékmegállapítási és járuléklevonási kötelezettséget teljesíteni.



Foglalkoztató – egyebek mellett – bármely jogi és természetes személy, jogi személyiséggel nem rendelkező gazdasági társaság, egyéb szervezet, költségvetés alapján gazdálkodó szerv, bármely személyi egyesülés, ha biztosítottat foglalkoztat.



5.1. Bejelentési kötelezettség



A foglalkoztató (munkáltató, kifizető) – adóazonosító számának, nevének, elnevezésének, székhelyének, telephelyének, továbbá jogelődje nevének és adószámának közlésével – az illetékes NAV-igazgatóságnak a ’T1041-es nyomtatványon elektronikusan bejelenti az általa foglalkoztatott biztosított 

családi és utónevét, 

adóazonosító jelét, 

születési idejét, 

biztosítási jogviszonyának kezdetét, 

kódját, 

megszűnését, 

a biztosítás szünetelésének időtartamát,

a heti munkaidejét, a

FEOR-számát, 

tajszámát. 



Ha a biztosítottnak nincs adóazonosító jele, a születési családi és utónevét, születési helyét, anyja születési családi és utónevét és a biztosított állampolgárságát is kötelező bejelenteni. 



2020. július 1-jétől nem biztosított a Tbj.  szerinti kiegészítő tevékenységet folytató természetes személy foglalkoztatott , emiatt bejelentési kötelezettség sincs.



A bejelentést

	a biztosítás kezdetére vonatkozóan legkésőbb a biztosítási jogviszony első napján, a foglalkoztatás megkezdése előtt, illetve, ha a biztosítás elbírálására utólag kerül sor, legkésőbb a biztosítási kötelezettség megállapítását követő napon,

	a jogviszony megszűnésére, a szünetelés kezdetére és befejezésére, a biztosítás megszűnését követően folyósított ellátás kezdő és befejező időpontjára vonatkozóan 8 napon belül 

	kell megtenni.



A foglalkoztató a bejelentést követő napon, illetve a biztosított személy kérésére 3 munkanapon belül igazolást köteles kiadni a biztosítottnak, mely tartalmazza a bejelentésben közölt adatokat, és a bejelentés teljesítésének időpontját.



5.2. Nyilvántartási kötelezettség



A foglalkoztató a tevékenységében személyesen közreműködő biztosított személyek adatait úgy köteles nyilvántartásba venni, és erről a magánszemélynek igazolást adni, hogy abból a törvényben előírt adatok a munkavégzés (tevékenység) megkezdésétől megállapíthatók legyenek. A nyilvántartásba vétel elmulasztása miatt a foglalkoztatót az Art. szerint megállapítható mulasztási bírság – nyilvántartásba nem vett személyenként – terheli.



A foglalkoztató a biztosítottakról köteles a külön törvényben meghatározottak szerint olyan nyilvántartást vezetni, amely tartalmazza 

a biztosított nevét és személyi adatait, 

társadalombiztosítási azonosító jelét, 

a foglalkoztató adatait, 

a biztosítási időre és a szolgálati időre vonatkozó adatokat, valamint

a biztosítottól levont járulékok alapját és összegét.



A foglalkoztató a jövedelemigazoláshoz csatoltan a tárgyévet követő év január 31-ig köteles a nyilvántartás adataival egyező igazolást kiadni a biztosítottnak 

a tárgyévi biztosítási idő "tól-ig" tartamáról, 

a tárgyévre, illetve a tárgyévtől eltérő időre levont járulékok összegéről, valamint 

az egyes járulékokból érvényesített családi járulékkedvezményről. 

A biztosítással járó jogviszony év közbeni megszűnésekor az igazolást soron kívül kell kiadni.



A foglalkoztató írásban tájékoztatja a biztosítottat a tárgyhavi jövedelem kifizetésével egyidejűleg a biztosított jövedelméből levont 

társadalombiztosítási járulékról, 

nyugdíjjárulékról, valamint 

az egyes járulékokból érvényesített családi járulékkedvezményről, illetőleg 

túlvonás miatt visszafizetett, átutalt társadalombiztosítási járulékól.



5.3. Járulékbevallás és -befizetés határideje



A foglalkoztató a biztosítottnak a tárgyhónapban kifizetett (juttatott), járulékalapot képező jövedelem alapján a Tbj. általános szabályai szerint köteles társadalombiztosítási járulékot megállapítani és a biztosítottat terhelő járulékot levonni. 



Járulékalapot képező jövedelemként – egyebek mellett – : 

		az Szja tv. szerint az összevont adóalapba tartozó önálló és nem önálló tevékenységből származó bevételből az adóelőlegalap-számításnál figyelembe vett jövedelmet kell számításba venni.

		az a) ponttól eltérően, ha nemzetközi szerződés alapján Magyarországnak nem áll fenn adóztatási joga, vagy kettős adóztatást kizáró egyezmény hiányában adóelőleg-megállapítási kötelezettség nem keletkezik, 

ba ) az alapbér, (ha a munkát külföldi jog hatálya alá tartozó munkaszerződés alapján végzik, a szerződésben meghatározott díj havi összege), de legalább a tárgyévet megelőző év július hónapjára a Központi Statisztikai Hivatal (KSH) által közzétett, a teljes munkaidőben alkalmazásban állókra vonatkozó nemzetgazdasági szintű bruttó átlagkereset, vagy – ha a munkát munkavégzésre irányuló egyéb jogviszony alapján végzik – a  szerződésben meghatározott díj havi összege, vagy

bb) a tevékenység ellenértékeként a tárgyhónapban megszerzett – munkaviszonynál a tárgyhónapra elszámolt – jövedelem, ha az nem éri el az alapbér (szerződésben meghatározott díj havi összege) vagy a tárgyévet megelőző év júliusára a KSH által közzétett, a teljes munkaidőben alkalmazásban állókra vonatkozó nemzetgazdasági szintű bruttó átlagkereset közül az egyiket.



A Tbj. 6. § (1) bekezdés a) pontjában meghatározott esetben a járulékalap havonta legalább a minimálbér 30 százaléka (a továbbiakban: járulékfizetési alsó határ), azzal, hogy ha

	a biztosítási kötelezettséget eredményező jogviszony hónap közben keletkezik vagy szűnik meg,

a biztosítási jogviszony a 16. § alapján a hónap egészében nem áll fenn, vagy

az adott hónapban a biztosított táppénzben, baleseti táppénzben részesül, vagy tizenkét évesnél fiatalabb beteg gyermek ápolása címén fizetés nélküli szabadságot vesz igénybe,

a járulékfizetési alsó határ meghatározásakor az a)-c) pontok szerinti naptári napokat figyelmen kívül kell hagyni. Ha az a)-c) pontokban meghatározott körülmények a naptári hónap csak egy részében állnak fenn, a járulékfizetési alsó határ kiszámításánál egy-egy naptári napra a járulékalap harmincad részét kell alapul venni.



A járulékfizetési alsó határra vonatkozó rendelkezést nem kell alkalmazni a munkaviszonyban álló és

	csecsemőgondozási díjban, gyermekgondozási díjban, gyermekek otthongondozási díjában, örökbefogadói díjban, gyermeknevelést segítő ellátásban, gyermeknevelési támogatásban, ápolási díjban részesülők,

	a nemzeti köznevelésről szóló törvény hatálya alá tartozó köznevelési intézményben nappali rendszerű iskolai oktatás keretében vagy nappali oktatás munkarendje szerint folyó oktatásban, a szakképzésről szóló törvény szerint szakképző intézményben nappali rendszerű szakmai oktatásban, továbbá a nemzeti felsőoktatásról szóló törvény hatálya alá tartozó felsőoktatási intézményben nappali rendszerű oktatás keretében tanulmányokat folytató tanulók, hallgatók

esetében.



A foglalkoztató köteles a járulékfizetési alsó határ és a ténylegesen kifizetett járulékalapot képező jövedelem közötti különbözet utáni társadalombiztosítási járulékfizetési kötelezettséget teljesíteni. A árulékfizetési kötelezettség teljesítését úgy kell tekinteni az ellátások számítási szabályainak alkalmazásakor, mintha azt a biztosított személy teljesítette volna.





Járulékalapot képező jövedelemként kell figyelembe venni azt a jövedelmet, 

amelynek kifizetése (juttatása) olyan időszakra történik, amikor a Tbj. alapján biztosítási jogviszony állt fenn, 

függetlenül a kifizetés (juttatás) időpontjától, függetlenül a kifizetés (juttatás) időpontjától, ha a kifizetés, juttatás időpontjában az uniós rendelkezések vagy nemzetközi egyezmény alapján más ország járulékszabályai alkalmazandók.



A járulékalap megállapításánál a járulékalapot képező jövedelmet akkor is számításba kell venni, ha azt a biztosítási jogviszony megszűnését követően fizették ki.



Ha a biztosítással járó jogviszonyból származó, tárgyhónapra eső jövedelem egy része Magyarországon, másik része külföldön adóztatható, járulékalapként

	az összevont adóalapba tartozó önálló és nem önálló tevékenységből származó jövedelmet és

	az alapbér, nemzetgazdasági szintű bruttó átlagkereset, a tevékenység ellenértéke alapján megállapított járulékalapot képező jövedelem összegének azon időszakra (naptári napokra) vonatkozó arányos részét, amelyben a jövedelem külföldön adóztatható

együttesen kell figyelembe venni.



A megállapított tárgyhavi járulékot a tárgyhónapot követő hónap 12-éig kell az Art-ban meghatározottak szerint kell a ’08-as számú bevallásban elektronikusan bevallani, illetőleg megfizetni. 





6. Szochokötelezettség



A kifizetőt, így a nonprofit szervezeteket is – a természetes személynek juttatott meghatározott jövedelmek után – a társadalmi közös szükségletek fedezetéhez való hozzájárulásként – szociális hozzájárulási adó terheli. A szociális hozzájárulási adó fizetésére vonatkozó szabályok a 49. számú információs füzetben olvashatók.





7. Illetékmentesség



A nonprofit szervezetek az Itv. rendelkezései értelmében teljes személyes illetékmentességben részesülnek. Az illetékmentesség azonban csak akkor illeti meg a szervezetet, ha a vagyonszerzést, illetőleg eljárási illetéknél az eljárás megindítását megelőző adóévi vállalkozási tevékenységéből származó jövedelme után társaságiadó-fizetési – külföldi illetőségű szervezetnél a társasági adónak megfelelő közteherfizetési kötelezettsége – nem volt.



Az illetékmentesség feltételének meglétét a szervezet vagyonszerzése esetén – gépjármű, pótkocsi szerzése kivételével – a NAV hivatalból ellenőrzi. 



Gépjármű, pótkocsi szerzésekor az illetékmentesség feltételének meglétéről a szervezet írásban köteles nyilatkozni, amikor a gépjárművet vagy pótkocsit illetékkiszabásra bejelenti a NAV-hoz. A nyilatkozatnak tartalmaznia kell, hogy a szervezet – a vagyonszerzést megelőző adóévi vállalkozási tevékenységéből származó jövedelme után, vagy ilyen tevékenység hiányában – társasági adó fizetésére nem volt kötelezett. 



Ha a megelőző adóév utolsó napját követő 150. napot megelőzően 

keletkezik a vagyonszerzési illeték kötelezettsége 

jelentik be a vagyontárgyat illetékkiszabásra, illetve 

eljárási illetéknél indítják meg a az eljárást, 

a szervezetnek arról kell nyilatkoznia, hogy adófizetési kötelezettsége előreláthatóan nem keletkezik. 



Ha a nyilatkozatában vállaltak nem teljesültek, akkor a vagyonszerzést megelőző adóév utolsó napját követő 180. napig van lehetősége arra, hogy ezt a körülményt adóbírság terhe nélkül NAV-nak jelezze, és az illetéket pótlólag megfizesse. 



Ha a feltételes személyes mentességre jogosult szervezet közigazgatási hatósági vagy bírósági eljárás kezdeményezésekor, illetve gépjármű, pótkocsi szerzésekor az illetékmentességre jogosult lett volna, a megfizetett illetéket kérelmére – az adó-visszatérítés szabályai szerint – a NAV visszatéríti.



Alapítványokra vonatkozó speciális szabályok



Az Itv. alkalmazásában alapítvány

az Ectv. szerinti közhasznú jogállású alapítvány, továbbá a más EGT-államban nyilvántartásba vett alapítvány, ha igazolja, hogy teljesíti az Ectv. szerinti közhasznú szervezetté történő minősítés feltételeit (ide nem értve a magyarországi nyilvántartásba vételt); valamint 

az alapítás évében és az azt követő két évben az újonnan létrejött alapítvány, amely vállalja, hogy az alapítás évét követő második év végéig e feltételeknek eleget tesz. 



Ha a vagyonszerző a vállalása ellenére az alapítás évét követő második év végéig nem igazolja, hogy

újonnan létrejött belföldi alapítványként az alapítás évét követő második év végéig az Ectv. szerinti közhasznú jogállást szerzett, vagy

újonnan létrejött, más EGT-államban nyilvántartásba vett alapítványként az alapítás évét követő második év végéig teljesítette az Ectv. szerinti közhasznú szervezetté történő minősítés – magyarországi nyilvántartásba vételen kívüli – feltételeit,

az 5. § (1) bekezdés f) pontja alapján igénybe vett mentesség miatt meg nem fizetett illetéket az eredeti esedékességtől számított késedelmi pótlékkal megnövelt összegben köteles a NAV felhívására megfizetni. Az alapítvány megszűnésekor e fizetési kötelezettség az alapítót vagy annak jogutódját terheli. 



Ha a nonprofit szervezet társasági adó fizetésére kötelezett, az illeték tárgyához kapcsolódóan kedvezményben részesülhet, amiről az alábbi információs füzetekből tájékozódhat:

A visszterhes vagyonátruházási illeték

Az ajándékozási illeték

Az öröklési illeték

A gépjármű és pótkocsi megszerzésére vonatkozó illetékszabályok

Eljárási illeték a NAV eljárásaiban



A vagyonkezelő alapítványok illetékkötelezettségének speciális szabályait a 38. számú információs füzet tartalmazza. 





8. Szakképzési hozzájárulás



A gazdaság dinamikus fejlődését segítő szakképzési és felnőttképzési rendszer fejlesztési forrásainak biztosítására a szakképzési törvényben kötelezettként nevesített gazdálkodóknak szakképzési hozzájárulást kell fizetni. 









Szakképzési hozzájárulásra kötelezett 

a gazdálkodó szervezet, ha 

belföldön székhellyel, telephellyel vagy fiókteleppel rendelkezik vagy 

üzletvezetésének helye belföld.



Nem terheli szakképzési hozzájárulás fizetési kötelezettség 

a civil szervezetet.



A szakképzési hozzájárulás részletes szabályait a 74. számú információs füzet tartalmazza.





9. Egyebek (rehabilitációs hozzájárulás, környezetvédelmi termékdíj, vám)



9.1. Rehabilitációs hozzájárulás



A munkáltatók rehabilitációshozzájárulás-fizetési kötelezettségének szabályait az Mmtv. 7. pontjának 22-24. §-ai tartalmazzák. 



A munkaadó a megváltozott munkaképességű személyek foglalkozási rehabilitációjának elősegítésére rehabilitációs hozzájárulást fizet, ha az általa foglalkoztatottak létszáma a 25 főt meghaladja, ugyanakkor az általa foglalkoztatott megváltozott munkaképességű személyek száma nem éri el a létszám 5 százalékát (kötelező foglalkoztatási szint). 



A rehabilitációs hozzájárulás részletes szabályait a 94. számú információs füzet tartalmazza.





9.2. A környezetvédelmi termékdíj



Környezetvédelmi termékdíj kötelezettje 	

főszabály szerint

a termék első belföldi forgalomba hozója, 

saját célú felhasználója vagy 

készletre vevője.



Termékdíjköteles termék:

az akkumulátor;

a csomagolószer;

az egyéb kőolajtermék;

az elektromos, elektronikai berendezés;

a gumiabroncs;

a reklámhordozó papír;

az egyéb műanyag termék;

az egyéb vegyipari termék;

az irodai papír.



Belföldi forgalomba hozatal a termékdíjköteles termék tulajdonjogának belföldi – visszterhes vagy ingyenes – átruházása akár más termék alkotórészeként, tartozékaként vagy a csomagolószer, csomagolás részeként.



Például egy alapítvány az alapító okiratban meghatározott céljával összhangban a tevékenységével összefüggő terméket vásárol külföldről, melyet belföldön ingyenesen szétoszt. A termékek az állagmegóvás érdekében, csomagoltan érkeznek közvetlenül az alapítványhoz. Az alapítványnak termékdíj-kötelezettsége keletkezik a csomagolószer után, mert a termék és annak járulékos részét képező csomagolás/csomagolószer tulajdonjogának ingyenes átruházása belföldi forgalomba hozatalnak számít.



Saját célú felhasználás a termékdíjköteles termék – ideértve más termék alkotórészeként, tartozékaként vagy a csomagolószer, csomagolás részeként – felhasználása

	a kötelezett vagy alkalmazottja magánszükségletének kielégítésére,

	az Szt.-ben meghatározott alapkutatásban, alkalmazott kutatásban, kísérleti fejlesztésben, beruházásban, felújításban, karbantartásban,

	minden más célra, ideértve a szolgáltatásnyújtást, használatba adást is, ami nem az Szt.-ben meghatározott saját termelésű készlet létrehozását eredményezi. 



Például egy alapítvány az alapító okiratban meghatározott tevékenységéhez külföldről, közvetlenül több személygépjárművet vásárol. A gépjárművek alapítványi célra használatánál, a gépjárművek alkotórészeként, tartozékaként behozott termékdíjköteles termékek után (akkumulátor, gumiabroncs, kenőolaj, elektromos, elektronikai berendezések) saját célú felhasználás címén termékdíj-kötelezettsége keletkezik.



A termékdíjat a forgalomba hozott vagy saját célra felhasznált termékdíjköteles termék tömege után kell megfizetni a Ktdt. 2., 3. vagy a későbbiekben részletezett átalányfizetés választása esetén a 4. számú mellékletében meghatározott díjtételek szerint. 



A termékdíjköteles tevékenységet a megkezdést követő 15 napon belül kell bejelenteni a NAV-hoz a 21TKORNY nyomtatványcsomag használatával. A negyedéves termékdíj-kötelezettséget – főszabály szerint – a tárgynegyedévet követő hó 20-ig kell elektronikusan bevallani és a termékdíjat addig kell megfizetni.



A kötelezett akkor élhet az átalányfizetés lehetőségével, ha a Ktdt? 2. § 6. pontjában meghatározott mennyiségi határokon belül bocsát ki termékdíjköteles terméket. Átalányfizetési szándékát tárgyév január 31-ig a már említett nyomtatványon jelentheti be a NAV-hoz, mely határidő jogvesztő. A gépjárműveknél is lehetőség van az alkotórészek, tartozékok utáni átalánydíj-fizetésre, amit bejelenteni szintén a fentiek szerint lehet. A díjtételeket a törvény 4. melléklete tartalmazza.



Nem kell termékdíjat fizetni, ha a reklámhordozó papírt a közhasznú szervezet alapfeladata körében adja ki. A mentesüléshez a közhasznú szervezet vagy az ő megbízása alapján eljáró szerződéses partnere a nyomdai szolgáltatást teljesítőnek nyilatkozik jogállásáról és a megrendelt termék közhasznú felhasználásáról.



A környezetvédelmitermékdíj-kötelezettségre vonatkozó bővebb szabályokat a 48. számú információs füzet tartalmazza.



9.3. A behozatali vámeljáráshoz kapcsolódó tudnivalók



Az Európai Unió szabályai biztosítják az áruk szabad mozgását a tagállamok között. Ez azt jelenti, hogy Magyarországról egy másik tagállamba az árukivitel, illetve onnan Magyarországra az árubehozatal vámmentes.



9.3.1. Általános szabályok

9.3.1.1. Szabad forgalomba bocsátás



A harmadik országból – például Svájc, Amerikai Egyesült Államok, Kína stb. – az Európai Unió vámterületére beszállított nem uniós áruk kapcsán az Uniós Vámkódex, valamint a VA és FJA tartalmaz előírásokat.



Az Európai Unió vámterületére beszállított árukat a belépés helye szerint illetékes vámhatóságnál vám elé kell állítani. 



Az áruk vámjogi sorsa – többek között – az Uniós Vámkódex 201. cikkében meghatározott szabad forgalomba bocsátás vámeljárás alá vonással kerülhet rendezésre.



A szabad forgalomba bocsátás vámeljárás során, a jogszabályban foglalt rendelkezések alapján az Európai Unió területére behozott nem uniós árukkal összefüggésben – az Uniós Vámkódex 5. cikkének 18. pontjában meghatározott – vámtartozás keletkezik. Vámtartozás keletkezésekor a jog szerint fizetendő vám a Közös Vámtarifán alapul. A Közös Vámtarifa elektronikus formában (TARIC) elérhető a http://kkk.nav.gov.hu/eles/1/taricweb/ oldalon, ahol egy adott termék áruosztályozásának elvégzése után az áruhoz rendelt TARIC-kód ismeretében az áru behozatalára/kivitelére vonatkozó előírások, követelmények (vámtétel, esetleg szükséges engedélyek stb.) is megtalálhatók.



Az áruk szabad forgalomba bocsátásakor az Áfa tv. 2. § c) pontja alapján áfafizetési kötelezettség is keletkezik a termék importja után.



A vámtartozás megfizetésének határidejéről és módjáról az Uniós Vámkódex 108-109. cikke, valamint a Vtv. 67-68. §-a rendelkezik.



9.3.1.2. Az EORI-szám



A vámeljárás alá vonásra szánt árukról az adott vámeljárásra vonatkozó vám-árunyilatkozatot kell benyújtani az Uniós Vámkódex 158. cikkében foglaltak szerint.



A vámeljárás alá vonás érdekében benyújtott vám-árunyilatkozatokon kötelező az EORI-szám feltüntetése, amely egy olyan nyilvántartási és azonosítási szám, amelyet a gazdálkodók és más személyek a vámhatóságokkal történő kapcsolattartásban használhatnak az Európai Unió egész területén.



Az EORI-számmal még nem rendelkező ügyfelek a NAV-igazgatóságoknál igényelhetik az azonosítót. 



9.3.1.3. Képviselet



A vámjogszabályok komplexitása miatt az Uniós Vámkódex 18. cikke minden személynek – természetes, jogi és jogi személyiséggel nem rendelkező személy – lehetőséget ad arra, hogy a vámhatóságok előtti ügyeit képviselő segítségével intézze.



9.3.2. Speciális rendelkezések



Az Európai Unió tagországain kívülről behozott termékeknél a mentességek igénybevételéhez több, a vonatkozó jogszabályokban megfogalmazott kötelezettségnek kell eleget tenni.







Az Európai Unión kívülről behozott termékek után fizetendő vám- és nem közösségi adók és díjak alóli mentességre önmagában nem nyújt elegendő jogalapot 

sem a szervezet jellege, például alapítvány, 

sem a szervezet tevékenységének jellege, például karitatív, nonprofit, 

sem a behozni kívánt termékek ellenérték-nélkülisége, például vásárolt vagy ajándékba kapott, 

sem pedig a felhasználás célja, például ingyenes szétosztás, ajándékozás. 



Egyes esetekben az áruk szabad forgalomba bocsátását követően is bármikor beállhat a vám- és nemzeti adó- és díjfizetési kötelezettség, ha a mentesség igénybevételével behozott termékek kapcsán bármilyen jogsértés merül fel. 



Bizonyos meghatározott körülmények fennállásakor, amikor az árubehozatal különleges feltételei nem követelnek meg a gazdaságvédelmi érdekeket, az áruk a behozatali vámok alól mentesülhetnek.A mentesség igénybevételének eseteit, illetve pontos feltételeit a Vmts rendelet – jogcímenkénti bontásban, eltérő felhasználási feltételekkel és az elidegenítési tilalomra vonatkozó különböző rendelkezésekkel – valamint a kapcsolódó végrehajtási rendeletek, és nemzeti jogszabályok részletesen szabályozzák. A Vmts rendelet különböző jogcímeihez kapcsolódóan az esetlegesen felmerülő általános forgalmi adó mentességet az Áfa tv. vonatkozó 93-94. §-ai és 97. §-a biztosítják. 



Fontos tudni, hogy a vámmentesség kérdéskörében az Európai Bizottság álláspontja szigorú: a mentességek leírására használt kifejezéseket szigorúan kell értelmezni, mivel ezek kivételt jelentenek a főszabályhoz képest.



A Vmts rendelet több jogcíme a tagállamok illetékes hatóságainak jóváhagyásához köti a vámmentesség alkalmazását és így a vámmentesen behozott áruk fogadását. Ennek alapján a vámmentesen behozni kívánt áruk fogadásához szükséges vámmentes vámkezelésre jogosító engedélyt kérelemre a NAV Kiemelt Adó- és Vámigazgatósága adja ki a feladatkör szerint érintett miniszter véleményének kikérését követően. A vámmentes vámeljárásra jogosító engedélyről rendelkező határozat tételesen tartalmazza azokat a releváns jogszabályi helyeket, amelyek az adott ügylet jogszerű végrehajtását hivatottak szabályozni. 



A Vmts rendelet XVII. Fejezete két alfejezetben tartalmazza például azokat a különleges eseteket, amikor a jótékonysági vagy emberbaráti szervezeteknek, vakoknak és más fogyatékos személyeknek szánt – behozott, illetve az Unió vámterületén kívül letelepedett személy vagy szervezet által ingyenesen küldött – alapvető szükségleti cikkek, például  élelmiszer, gyógyszer, ágynemű, ruhanemű vagy egyéb árucikkek, berendezések és irodai anyagok vámmentesen hozhatók be.



A két alfejezethez kapcsolódó, elidegenítési tilalomra vonatkozó cikkek főszabályként rögzítik, hogy a mentességet élvező szervezet nem adhatja kölcsön, nem adhatja bérbe, és nem ruházhatja át, sem visszterhesen, sem ingyenesen az árucikkeket és berendezéseket az illetékes hatóság előzetes értesítése nélkül, ha az árucikkek, berendezések felhasználása nem a meghatározott körben és nem a meghatározott célokra történik. A jogszerű átruházás esetén is nagyon fontos azonban, hogy az átruházás az illetékes hatóságok számára ellenőrizhetően dokumentálva történjen.



A Vmts vonatkozó jogcímein túl további követelményeket határozhatnak meg egyéb jogszabályok is a vám- és nemzeti adómentesen behozott áruk nyomon követhetőségéért. 

Így például bizonyos esetekben az intézmény, vagy szervezet vezetőjének, vagy meghatalmazott képviselőjének nyilatkoznia kell arról, hogy tudatában van a jogszabályok által előírt kötelezettségeknek és vállalnia kell, hogy eleget tesz azoknak. A mentesség igénybevételéhez például az intézmény vagy szervezet:

		köteles az árucikkeket közvetlenül azok rendeltetési helyére szállítani,

		köteles az árucikkeket a leltárában feltüntetni,

		az árucikkeket kizárólag a vámmentességi rendeletben meghatározott célokra használhatja fel,

		köteles minden olyan ellenőrzést elősegíteni, amelyet az illetékes hatóságok szükségesnek tartanak annak biztosítására, hogy a vámmentesség engedélyezésére vonatkozó feltételeknek folyamatosan eleget tesznek.



A vámmentesen behozott termékek mentessége egy későbbi időpontban is megszűnhet, és vám- és nemzeti adó- és díjfizetési kötelezettség keletkezhet a behozott áruk után, ha a következők bármelyike fennáll:

		a kedvezményezett szervezet többé nem teljesíti a jogosultságot adó feltételeket, például a szervezet jellege megváltozik,

		a vámmentesen behozott terméket nem úgy; és nem arra a célra használta fel, illetve használja továbbra is, amelyre azt behozta, például vakügyi eszközökkel nem a saját gondozottjait látja el,

		a vámmentesen behozott terméket az illetékes hatóságok értesítése nélkül olyan szervezetnek adta át, amely nem jogosult a mentességre, például vakügyi eszközök behozatalával érintett szervezet a behozott cikkeket elidegeníti például egy könyvtár számára. 



Természetesen nincs jogszabályi előírás, amely kizárná bármely szervezet, illetve alapítvány közreműködését egy elidegenítési tilalommal érintett termékek behozatalával kapcsolatos, adott ügyletben – például finanszírozhatja a kérdéses termékek vásárlását, a behozatal lebonyolításával kapcsolatos tevékenységeket, közreműködhet az áruk közvetítésében –, de az áruk vámmentes fogadására kizárólag a jogszabályban meghatározott intézmények jogosultak és a mentességgel érintett termékek szigorúan csak a jogszabályban meghatározott módon és célokra használhatóak fel.



Nemzeti Adó- és Vámhivatal





Az információs füzetben szereplő jogszabályok és rövidítéseik:





Rövidítés





Jogszabály megnevezése

Ptk.

A Polgári Törvénykönyvről szóló 2013. évi V. törvény



Ectv.

Az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény

Bnytv.

A civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény

479-es rendelet

A számviteli törvény szerinti egyes egyéb szervezetek beszámoló készítési és könyvvezetési kötelezettségének sajátosságairól szóló 479/2016. (XII. 28.) Korm. rendelet

350-es rendelet

A civil szervezetek gazdálkodása, az adománygyűjtés és a közhasznúság egyes kérdéseiről szóló 350/2011. (XII. 30.) Korm. rendelet

Art.

Az adózás rendjéről szóló 2017. évi CL. törvény

Szt.

A számvitelről szóló 2000. évi C. törvény

Kötv.

A közérdekű önkéntes tevékenységről szóló 2005. évi LXXXVIII. törvény 

Tao. tv. 

A társasági adóról és az osztalékadóról szóló 1996. évi LXXXI. törvény

Szja tv.

A személyi jövedelemadóról szóló 1995. évi CXVII. törvény

Szftv.

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény

Áfa tv.

Az általános forgalmi adóról szóló 2007. évi CXXVII. törvény

Héa-irányelv

A közös hozzáadottértékadó-rendszerről szóló 2006/112/EK tanácsi irányelv 

15/2010. 

NGM rendelet

A közhasznú tevékenységet folytató személyt, szervezetet, továbbá a külföldi illetőségű adományozót és a tőle származó pénzbeni adomány kedvezményezettjét terhelő igazolási kötelezettségekről, valamint az általános forgalmi adó-visszatéríttetési kérelmek kötelező adattartalmáról és az utólagos általános forgalmi adóvisszatérítés egyes eljárási szabályairól szóló 15/2010. (XII. 28.) NGM rendelet

Tbj.

A társadalombiztosítás ellátásaira jogosultakról, valamint ezen ellátások fedezetéről szóló 2019. évi CXXII. törvény

Szocho

A szociális hozzájárulási adóról szóló 2018. évi LII. törvény

Itv.

Az illetékekről szóló 1990. évi XCIII. törvény

Sztv.

A szakképzésről szóló 2011. évi CLXXXVII. törvény

rendelet

A gyakorlati képzési normatívák mértékéről és a csökkentő tétel számításáról szóló 280/2011. (XII. 20.) Korm. rendelet

Mmtv.

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény 

Ktdt. 

A környezetvédelmi termékdíjról szóló 2011. évi LXXXV. törvény

Ktdt. Vhr.

A környezetvédelmi termékdíjról szóló 2011. évi LXXXV. tv. végrehajtásáról szóló 343/2011. (XII. 29.) Korm. rendelet

Uniós Vámkódex

Az Európai Parlament és a Tanács 952/2013/EU rendelete az Uniós Vámkódex létrehozásáról

VA

A Bizottság (EU) 2015/2447 végrehajtási rendelete az Uniós Vámkódex létrehozásáról szóló 952/2013/EU európai parlamenti és tanácsi rendelet egyes rendelkezéseinek végrehajtására vonatkozó részletes szabályok megállapításáról

FJA

A Bizottság (EU) 2015/2446 felhatalmazáson alapuló rendelete a 952/2013/EU európai parlamenti és tanácsi rendeletnek az Uniós Vámkódex egyes rendelkezéseire vonatkozó részletes szabályok tekintetében történő kiegészítésről

Vmts rendelet

A vámmentességek közösségi rendszerének létrehozásáról szóló 1186/2009/EK tanácsi rendelet

NGM rendelet

A vámmentes vámeljárás végrehajtásának részletes szabályairól szóló 12/2016. (IV. 29.) NGM rendelet



6