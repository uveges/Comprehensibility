Ismét változtak a behajthatatlan követelésekkel kapcsolatos áfaszabályok



A termékértékesítés vagy szolgáltatásnyújtás után fizetendő áfa alapja – meghatározott feltételek teljesülése esetén – csökkenthető, ha a vevő a termék vagy szolgáltatás ellenértékét nem egyenlítette ki. Az adóalap utólag önellenőrzéssel, a behajthatatlan követelésként elszámolt ellenérték vagy részellenérték adót nem tartalmazó összegével korrigálható. 



Az adóalap-csökkentés feltételeinek és a behajthatatlan követelés fogalmának év eleji változását követően 2021. június 10-én ismét változott a szabályozás. Az alábbiakban a 2021. június 10-én hatálya lépett változásokat foglaljuk össze.



A jogszabály-módosítás alapján az adóalap-csökkentésnek már nem feltétele, hogy:

a termék beszerzője, szolgáltatás igénybevevője nem áll csőd-, felszámolási, vagy kényszertörlési eljárás hatálya alatt a behajthatatlan követelésként történő elszámolás alapjául szolgáló termékértékesítés, szolgáltatásnyújtás teljesítésének időpontjában,

a termék beszerzője, szolgáltatás igénybevevője nem szerepel a nagy összegű adóhiánnyal vagy a nagy összegű adótartozással rendelkezők adóhatóság holnapjáról lekérdezhető adatbázisában a behajthatatlan követelésként történő elszámolás alapjául szolgáló termékértékesítés, szolgáltatásnyújtás teljesítésének időpontjában és az azt megelőző egy évben,

a termék beszerzőjének, szolgáltatás igénybevevőjének adószáma a behajthatatlan követelésként történő elszámolás alapjául szolgáló termékértékesítés, szolgáltatásnyújtás teljesítésének időpontjában nincs törölve,

a NAV nem adott tájékoztatást az adóalany részére a terméket beszerző, szolgáltatást igénybevevő adókötelezettsége teljesítésének megkerüléséről a behajthatatlan követelésként történő elszámolás alapjául szolgáló termékértékesítés, szolgáltatásnyújtás teljesítésének időpontjáig.



Így az adóalap utólagos csökkentésére a továbbiakban a következő feltételek együttes teljesülése esetén van lehetőség:

a követelés az adóalap-csökkentést érvényesítő által teljesített termékértékesítésből, szolgáltatásnyújtásból fakad,

a követelés az adóalap-csökkentés időpontjában is fennáll, 

az adóalany és a termék beszerzője, szolgáltatás igénybevevője független felek,

az adóalany a termék adóalany beszerzőjét, szolgáltatás adóalany igénybevevőjét előzetesen írásban értesíti, kivéve, ha a termék beszerzője, szolgáltatás igénybevevője jogutód nélkül megszűnt,

az adóalany nem áll csőd-, felszámolási, vagy kényszertörlési eljárás hatálya alatt a behajthatatlan követeléssel érintett bevallás benyújtásának időpontjában,

a behajthatatlan követelésként történő elszámolás alapjául szolgáló termékértékesítés, szolgáltatásnyújtás ellenértéke megtérítésének esedékessége óta legalább egy év eltelt, kivéve, ha az ügyletre vonatkozó polgári jogi igényekre alkalmazandó elévülési idő nem haladja meg az egy évet,

a behajthatatlan követelésként történő elszámolás alapjául szolgáló termékértékesítés, szolgáltatásnyújtás ellenértéke más módon nem térült vagy térül meg,

az adóalany a bevallással egyidejűleg az erre a célra rendszeresített, a bevallás részét képező nyomtatványon nyilatkozik a behajthatatlan követelésként történő elszámolás okáról, azon számla sorszámáról, amely az adóalap-csökkentéssel érintett termékértékesítést, szolgáltatásnyújtást tartalmazza, az adóalap-csökkentés összegéről, az adóalany termékbeszerző, szolgáltatás igénybevevő nevéről és adószámáról, valamint arról, hogy a követelése nem térült, nem térül meg.



A módosítás 2021. június 10-én lépett hatályba, azonban azokban az esetekben is alkalmazható, amikor a behajthatatlan követelésként történő elszámolás alapjául szolgáló termékértékesítés, szolgáltatásnyújtás teljesítésének időpontja 2021. június 10-ét megelőzi, de 2015. december 31-ét követő időpontra esik.



Az adóalap-csökkentésre alapvetően a behajthatatlan követelésként történő elszámolás alapjául szolgáló termékértékesítés, szolgáltatásnyújtás után keletkező adó megállapításához való jognak az adózás rendjéről szóló 2017. évi CL. törvény szerinti elévülési idején belül van lehetőség.



Ettől eltérően, ha a behajthatatlan követelésként történő elszámolásra alapot adó ok olyan időpontban következik be, amikor az adó megállapításához való jog már elévült, 2021. június 10-étől kezdődően az adóalany kérelmezheti e behajthatatlan követelésre eső, általa megfizetett adó visszatérítését.



A kérelem benyújtásának feltétele, hogy teljesüljenek az adó alapja csökkentésének a fentiekben felsorolt (az Áfa tv.-ben meghatározott) feltételei (a vevő értesítésére vonatkozó feltétel kivételével). További feltétel, hogy a behajthatatlan követelésként történő elszámolásra alapot adó ok bekövetkezésének időpontjától a kérelem benyújtásáig legfeljebb egy év telt el. 



Az adóalany a kérelmet – akár ellenőrzési eljárás során is – írásban, legfeljebb a behajthatatlan követelés elszámolására alapot adó ok bekövetkezésének időpontjától számított egy éven belül terjesztheti elő a NAV-nál, mely határidő jogvesztő, így e határidő esetleges elmulasztása esetén az adóalany igazolási kérelmet nem nyújthat be. 



A kérelemben nyilatkozni kell 

a behajthatatlan követelésként történő elszámolás okáról, 

azon számla sorszámáról, amely az adóalap-csökkentéssel érintett termékértékesítést, szolgáltatásnyújtást tartalmazza, 

az adóalap-csökkentés összegéről, 

az adóalany termékbeszerző, szolgáltatás igénybevevő nevéről és adószámáról, valamint 

arról, hogy a követelés nem térült, nem térül meg. 

Emellett a kérelemben be kell mutatni, hogy a követelés behajthatatlanná vált, mely időpontban történt ez, továbbá, hogy a feltételek teljesülnek



Ha az adó-visszatérítést követően az adóalany részére a behajthatatlan követelésként elszámolt ellenérték egészét vagy annak egy részét mégis megtérítik, a megtérített ellenértékre vagy részellenértékre jutó adót az adóalany köteles visszafizetni. Ezt az összeget az adóalany a megtérítés időpontját magában foglaló adómegállapítási időszakra benyújtott bevallásában köteles szerepeltetni fizetendő adót növelő tételként.



A különös adóvisszatérítési kérelem olyan esetekben nyújtható be (akár 2021. június 10-én folyamatban levő adóhatósági ellenőrzés során is), amikor a behajthatatlan követelésként történő elszámolásra alapot adó ok

2021. június 10-én vagy azt követően következett be, vagy

2021. június 10-ét megelőzően következett be, de az említett egy éves jogvesztő határidő még nem telt el (vagyis a követelés 2021. június 10-ét megelőző egy évben vált behajthatatlanná). Ebben az esetben a kérelmet 2021. december 7-éig van lehetőség benyújtani, mely határidő jogvesztő.



A NAV honlapján 2019. december 23-án a „Behajthatatlan követelés miatti áfacsökkentés lehetősége” címmel és 2021. január 22-én a „Változtak a behajthatatlan követelésekkel kapcsolatos áfaszabályok” címmel megjelent tájékoztatókban foglaltak egyebekben továbbra is alkalmazhatók.



[Pénzügyminisztérium Fogyasztási és Forgalmi Adók Főosztály    /2021. – NAV KI Ügyfélkapcsolati és Tájékoztatási Főosztály          /2021.]