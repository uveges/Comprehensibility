Gyors vámkezelés – szabályosan? 

Igen, lehetséges!

 Mit tehet Ön a gyorsabb vámkezelés érdekében?



Az információs füzet célja, hogy összefoglalja azokat az alapvető ismereteket, amelyekkel érdemes tisztában lenni a Kínából érkező import szállítmányok vámkezelése kapcsán. 





Általános vámkérdések



1.1. Miért kell vámkezelni az árumat?



Magyarországon vámkezelés nélkül nem lehet az árut szabadon felhasználni (például raktározni, eladni, továbbadni, másnak átadni). 



 Hogyan történik a vámkezelés?

A vámhivatal nyitvatartási idején belül elektronikus import árunyilatkozatot kell benyújtani. Az ügyfél maga dönthet arról, hogy melyik vámhivatalhoz viszi az árut vámkezelésre, tehát bármelyik vámhivatalnál lehet kérni a vámkezelést, akár a legközelebbi és legkönnyebben elérhető vámhivatalnál is. A vámhivatal az árunyilatkozat benyújtását követően dönthet arról, hogy megvizsgálja a kapcsolódó okmányokat és/vagy az árut. A vámhivatal – az esetleges vizsgálat után – az árut akkor engedi át az ügyfélnek, ha a vámot és az áfát megfizették vagy arra biztosítékot nyújtottak. Az árunyilatkozat előzetesen, az áruk megérkezése előtt legkorábban 30 nappal is benyújtható.

A magyarországi vámhivatalok (hivatalos nevükön a NAV adó- és vámigazgatóságai) listája az alábbi linken tekinthető meg.   

https://www.nav.gov.hu/nav/igazgatosagok



 Ha nem értek a vámhoz, van, aki segít a vámkezelésben?

Lehetőség van arra, hogy a vámkezelést egy másik, hozzáértő személyre bízza és dönthet arról is, hogy ez a képviselet közvetett vagy közvetlen legyen. A képviselet módjáról és annak költségeiről a megbízott személlyel kell megegyezni, a vámhivatalnak ebbe nincs beleszólása. 

 Ki nyújtja be az árunyilatkozatot és ki fizeti meg a vámot és az áfát?

Ha nincs képviselő, az árunyilatkozatot az importőr nyújtja be és a vámot és az áfát is ő fizeti meg. 

A közvetlen képviseletnél az árunyilatkozatot a képviselő nyújtja be, de a vámot és az áfát az importőrnek kell megfizetnie.

A közvetett képviseletnél az árunyilatkozatot a képviselő nyújtja be és a vámot és az áfát is ő fizeti meg (amit az importőrnek – a megállapodás szerint – meg kell fizetnie a képviselő részére). 

A képviselet költsége nem része a vámhivatal által megállapított összegeknek, azt közvetlenül a megbízott képviselő részére kell teljesíteni a vám és áfa összegén felül.

 Mikor történik vámvizsgálat?

Ha hiányos az árunyilatkozaton lévő információ, vagy ha a vámhivatal ellenőrizni kívánja az árukat például az áru bevallott értéke vagy az árumegnevezése okán, akkor vámvizsgálatot tart. Ennek során további okmányokat kérhet be, az árut teljes mértékben vagy részben megvizsgálhatja és abból akár mintát is vehet.

A kirakodást, az áruk mozgatását, kicsomagolását és a visszarakodást az importőrnek vagy képviselőjének kell minden tekintetben intéznie.

A vizsgálatok esetleges költségét (például rakodási díj) az importőrnek kell megfizetni. Az áru vizsgálatánál mind az importőr, mind a képviselője jelen lehet.

 Mikor kell biztosítékot fizetni vagy nyújtani?

Biztosítékot akkor kell adni, ha a vámhivatal által kalkulált vám és áfa összege magasabb lenne, mint amennyit az importőr vagy képviselője eredetileg fizetne az árunyilatkozat alapján.

A vámvizsgálat eredményeként a biztosíték a vámhivatalnál marad, vagy azt a vámhivatal részben vagy teljes egészében visszautalja.

1.7. Meddig tarthat a vámvizsgálat?

Amikor a vámhivatal, minden felmerült kérdésre megkapta a választ, akkor befejezi a vámvizsgálatot. Az aktív közreműködés és a kért adatok, okmányok teljes körű, mielőbbi benyújtása meggyorsíthatja annak lezárását. 

A vámvizsgálatot követő ellenőrzés után születik döntés a biztosíték visszautalásáról vagy elszámolásáról. 

 Milyen kötelezettségeim vannak? 

Meg kell adni az áru tulajdonságaira, jellemzőire, paramétereire vonatkozó valamennyi adatot és információt, amit a vámhivatal kér. 

Be kell mutatni az áru vásárlásával, importjával, szállításával kapcsolatos valamennyi okmányt, adatot.

Ha a vámhivatal által bekért információ megadása az előírt határidőig nem tartható vagy az információnak csak egy része van meg, akkor azt is jelezni kell a vámhivatalnak.

 Hogyan zárul az ellenőrzés?

A vámhivatal határozatban közli ellenőrzésének eredményét. Ha a vámhivatal szerint több vámot vagy áfát kell fizetni, akkor ezek összegét a határozatban megadja. Ha a biztosítékból vissza kell utalni, akkor erről is intézkedik a vámhivatal. 

Mikor mondhatom el a saját véleményemet?

Ha a vámhivatal által küldött tájékoztatásokban, határozatban foglaltakkal az importőr vagy a képviselő nem ért egyet, akkor azt a vizsgálat során bármikor vagy a határozat átvételét követő 15 napon belül jelezheti, azaz fellebbezhet a vámhivatal felé. 



A bevallott vámérték vizsgálata



 Mi az a vámérték és miért vizsgálja a vámhivatal?

A vámérték az az ár (vételár), amit a vevő (vagy helyette más) az áruért fizetett vagy fizetni fog.    A vámhivatal azért vizsgálja a vámérték helyességét, mert az befolyásolja a fizetendő vám és áfa összegét. 

 Miért kell a számla?

A végleges (teljes fizetési kötelezettséget tartalmazó) számla igazolja a vételárat, a pro-forma számla (ajánlat, előszámla, részszámla) ehhez nem elegendő.

 Miért nem mindig fogadja el a vámhivatal az áru értékét?

A vámhivatalnak kétségei merülhetnek fel, hogy a bevallott ár mégsem felel meg a valóságnak, ezért más dokumentumok, iratok segítségével vizsgálhatja a számlán szereplő összeg valódiságát.

 Mivel tudom alátámasztani a számlám valódiságát?

Ha a vámhivatal a vételár igazolását kéri, akkor az importőrnek lehetősége van a bevallott érték helyességét alátámasztani. Mindezt megteheti a kereskedelmi ügylet (adásvétel, bizományosi, ügynöki, stb.) során keletkezett, a vételárat hitelesen igazoló dokumentumok (megrendeléstől a kifizetésig) benyújtásával, azonban a következők mindenképpen szükségesek:

kereskedelmi számla, 

az ügyletre vonatkozó üzleti levelezés, 

kereskedelmi szerződés, 

banki átutalás,

bankszámlakivonat, 

az ügyletre vonatkozó könyvelési tételek,

vámérték bevallás formanyomtatvány (gyors link: https://www ?)



Érdemes még a fuvarszámlát, fuvarszerződést és a fuvarozáshoz kapcsolódó biztosítás költségeit igazoló dokumentumot, ha van a licence díjról szóló szerződést is benyújtani.

Figyelem!

Az importőr kötelessége beszereznie valamennyi olyan adatot, információt, amely például az online piactéren a kínai eladó és vevője közt köttetett vételárat képes igazolni!

Az online piactéren vásárolt, azaz interneten rendelt termékek gyűjtőszállítmányként való bejelentése fokozott körültekintést igényel. Az ilyen küldemények jellemzője, hogy egy hazai cég (importőr) vállalja a Kínában konténerbe összegyűjtött és feladott küldemények magyarországi vámkezelését. A szállítmányban lévő sok-sok küldemény tényleges címzettjei pedig az online piactéren vásárlóként megjelenő személyek lesznek. Éppen ezért, a vámkezelést kérő hazai cégnek (importőr) rendelkeznie kell valamennyi olyan információval és okmánnyal, amelyet erre irányuló kérés esetén prezentálnia is szükséges a vámhivatalnak. Ha a vámügyek intézésben nem lenne jártas a hazai cég (importőr), akkor igénybe vehet vámjogi képviselőt, aki kellő szakértelem birtokában képes közvetíteni a vámkezeléskor felmerült kérdések tisztázásában a megbízója és a vámhivatal között. 

(Az áru értékének vizsgálathoz benyújtandó legkülönfélébb okmányokat a mellékletben szereplő esetpéldák mutatják be.)



 Hogy néz ki az áru értékének vizsgálata?







Az áru tarifálása



 Hogyan vizsgálja a vámhivatal az áru tarifálásának helyességét?

A vámhivatal azt vizsgálja, hogy az árunyilatkozaton feltüntetett árumegnevezés és vámtarifaszám helytálló-e, a bejelentett árut valóban a megadott helyre kell-e tarifálni. A tarifálás helyességének eldöntéséhez a vámhivatal az áruról fényképet, műszaki leírást kérhet be és megvizsgálhatja az árut. 

 Mi az a mintavétel?

Ha a vámhivatal úgy dönt, hogy az áru laboratóriumi vizsgálata szükséges abból mintát vesz. A mintából egy az ügyfélé (importőr vagy képviselő), egy a vámhivatalé, egyet pedig a laboratóriumban vizsgálnak. A minta több darabot is tartalmazhat.



Csak az eredeti és biztonságos termékek behozatala megengedett 



 Miért foglalkozik ezzel a vámhivatal?

A nem eredeti (hamis) vagy nem biztonságos áru veszélyt jelent az emberek életére, egészségére, ezért a vámhivatal ezt is vizsgálja. Nem eredeti (hamis) árunak tekinthető például az utánzat, hamis logóval ellátott termék. 

 Mi történik a nem eredeti (hamis) vagy nem biztonságos áruval?

A vámhivatal – az illetékes hatóság vagy cég döntése alapján – elrendelheti a nem eredeti (hamis) vagy nem biztonságos áru megsemmisítését is. 

 Eredeti vagy márkajelzés nélküli terméket hozok be, mire figyeljek?

Az áru biztonságosságát igazoló CE jelölés feltüntetésének szigorú szabályai vannak, és a jelölés megléte önmagában nem feltétlenül elegendő. A vámhivatal az ellenőrzéskor a termékre vonatkozó további dokumentációt is bekérhet.