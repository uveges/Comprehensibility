Bejelentésköteles építőanyagok kiviteli szabályai





2021. július 17-től egyes építőanyagok csak előzetes bejelentés, és a bejelentés tudomásulvételének visszaigazolása után értékesíthetőek, illetve vihetőek ki Magyarország területéről. 



A bejelentésköteles építőanyagok körét a 402/2021. (VII. 8.) Korm. rendelet 1. melléklete tartalmazza.



A bejelentést a belgazdaságért felelős minisztériumnál – amely az Innovációs és Technológiai Minisztérium – kell kezdeményezni. Az előírások betartását a Rendőrség és a Nemzeti Adó- és Vámhivatal közösen ellenőrzi. A bejelentési kötelezettséget a 2021. július 17-től kezdeményezett – kivitelekre kell alkalmazni.



2021. augusztus 7-étől a Korm. rendelet értelmében, ha a bejelentő nem tett eleget a bejelentési kötelezettségének, vagy visszaigazolással nem rendelkezik, a Rendőrség és a Nemzeti Adó- és Vámhivatal a bejelentő terhére a be nem jelentett vagy a visszaigazolással nem rendelkező építőanyag általános forgalmi adó nélküli értékének negyven százalékáig terjedő közigazgatási bírságot szab ki.



Az árukörhöz kapcsolódó ellenőrzések miatti esetleges problémák (várakozási idő növekedése, szankció alkalmazása) megelőzése érdekében felhívjuk kedves ügyfeleink figyelmét, hogy csak olyan, az adott árukört érintő kiviteli irányú vámeljárást kezdeményezzenek, ahol a bejelentés és annak tudomásulvételének visszaigazolása megtörtént.



A bejelentéssel kapcsolatos tájékoztatók, a bejelentőlap és annak kitöltési útmutatója a következő linken érhetők el.

Magyarország Kormánya - Építőanyagok kivitelével kapcsolatos bejelentő lap és adatkezelési tájékoztató (kormany.hu)