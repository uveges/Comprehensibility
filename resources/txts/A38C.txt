2



Januártól adómentesen biztosítható a kerékpárhasználat





A kifizetők 2022. január 1-től adómentesen biztosíthatják a emberi erővel hajtott vagy legfeljebb 300 watt teljesítményű elektromos motorral segített kerékpár magáncélú használatát.



				A jogszabály szerint a kifizető kizárólag kerékpár magáncélú használatát biztosíthatja adómentesen. A szabályozás a kerékpár fogalmát nem határozza meg és háttérjogszabályra sem hivatkozik, ezért kerékpár alatt a köznapi értelemben vett kerékpárt kell érteni, vagyis azt a járművet:

				amelyet kizárólag emberi erővel lehet hajtani, vagy 

				amelynek használatát legfeljebb 300 watt teljesítményű elektromos motor segíti.

				

				Nem alkalmazható tehát ez az adómentes juttatás például a rollerre, elektromos rollerre vagy más, közlekedésre használható kétkerekű eszközre. 





A kifizető adómentesen biztosíthatja a kerékpárhasználatot megosztáson alapuló közösségi közlekedési szolgáltatáson keresztül is (például MOL Bubi), ha a kerékpárt a kifizető névre szóló számla alapján, igazoltan bérli a szolgáltatótól. 



A magáncélra biztosított személygépkocsi-használathoz hasonlóan, ha a magánszemély bérli a kerékpárt, és  a bérleti díjat a kifizető megtéríti, akkor a magánszemélynek nem a kerékpár használatát biztosítja, hanem támogatást ad ahhoz, hogy a szolgáltatást igénybe vegye, ezért ez a juttatás már nem tekinthető adómentesnek.