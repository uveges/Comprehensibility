Az ÁNYK könyvtárszerkezete Microsoft Windows rendszereknél



A nyomtatványkitöltő program a következő könyvtárakba települ és az alábbi állományokat használja:

Rendszerkönyvtárak

Ha a programot rendszergazdai jogosultságokkal rendelkező felhasználó telepíti, akkor a windir környezeti változó által definiált elérési út alatt található abevjavapath.cfg állomány tartalmazza azt az elérési utat, ahová telepítve lett az adott gépen a keretprogram.

Amennyiben nem rendszergazdai jogosultságokkal indítják a telepítést, akkor a program jelzi, hogy nem tudja a fenti könyvtárban létrehozni az abevjavapath.cfg állományt és a felhasználó home könyvtára alatt a \.abevjava könyvtárba helyezi el.

abevjavapath.cfg állomány felhasználása:

Ez az állomány tartalmazza, hogy hová lett telepítve a program. A frissítések során a keretprogram, a nyomtatvány és az útmutatók telepítők innen veszik, hogy az adott gépen milyen könyvtárban található a keretprogram. Külső programok is innen állapíthatják meg, hogy hol keressék az ÁNYK-t.

A rendszergazda is létrehozhatja ezt az állományt, beállítva a telepítési könyvtárat is az állományban. (Például: abevjava.path=D:\programok\ado\abevjava)

Amennyiben már létezik ez a fájl akkor a telepítő az ebben található elérési utat tekinti a programkönyvtárnak és nem engedi módosítani.

Programkönyvtár

Program alatt a nyomtatványkitöltő program, a nyomtatvány sablonok, a program dokumentáció és a kitöltési útmutatók értendők. Ezek az állományok egy helyre települnek az adott gépen és az adott gép összes felhasználója ezt használja, futtatja. (Ez akkor igaz, ha rendszergazdai jogosultságokkal indították a telepítőt, vagy beállították a helyét a konfigurációs állományban.)

A telepítés során az alapértelmezett programkönyvtár a \Program Files\abevjava. Ez első telepítéskor módosítható. Ezt az elérési utat tartalmazza az abevjavapath.cfg állomány.

A program futása során ebbe a könyvtárba nem ír, az állományokat nem módosítja, log-ot nem hoz létre benne.

A programkönyvtár (indítási könyvtár) tartalma: 

abev: Segédállományok

eroforrasok: Erőforrás állományok

jre: Oracle JRE v1.8.0_202 java futtatókörnyezet (opcionális)

lib: Program kiegészítések

license: Szabadon felhasználható beépített szoftverek információi 

nyomtatvanyok: Sablonok

nyomtatvanyok_archivum: Arhivált sablonok

segitseg: Programdokumentáció és Kitöltési útmutatók 

upgrade: Munka könyvtár a programfrissítésekhez 

xsd: XML ellenőrzéshez xsd állományok 

abevjava_start*: Indító szkriptek 

abevjava.jar: Főprogram

*.enyk: Paraméterek

gen_abevjava*: Szkriptek generálásához használható

setenv.bat: Paraméter állomány

boot.jar: Indításhoz szükséges állomány

Felhasználói könyvtárak, adatállományok, felhasználói beállítások

A felhasználó home könyvtára a különböző Windows verziók esetén:

Verzió

Könyvtár

Windows XP

\Documents and Settings\ %Felhasználói azonosító%

Windows 7, 10

\Users\ %Felhasználói azonosító%

A program a felhasználó home könyvtárában létrehoz egy könyvtárat \.abevjava néven. Ebbe a könyvtárba jön létre a %Felhasználói azonosító%.enyk állomány. Ide kerülnek mentésre a felhasználó adatkönyvtárának az elérési útja illetve a további elérési utak. A nem teljes elérési úttal megadott paraméterek az adatkönyvtárhoz relatívak.

A felhasználó home könyvtárában a \abevjava könyvtárát ajánlja fel a program adatkönyvtárnak. Ez a beállítási lehetőség tetszőlegesen módosítható. (Erre fog mutatni az említett %Felhasználói azonosító%.enyk állomány egy bejegyzése.)

Minden felhasználónak a saját home könyvtára lesz felajánlva.

Az adatkönyvtár tartalma:

archivum: Az arhiválás funkció használja 

beallitasok: A beállítások panel paraméterei

csatolmanyok: Felhasználói csatolmányok 

frissitesek: Munkakönyvtár a frissítésekhez 

import: Adatbetöltés/Adatkimentés könyvtára

kontroll: Kontroll nyomtatványok kezeléséhez 

mentesek: A mentett nyomtatványok 

tmp: Ideiglenes állományok, az egyes adatkönyvtárak (pl: \mentesek) tartalmának listázásához használt gyorsító állományok találhatóak itt. Szükség esetén törölhetőek, újra létrehozásra kerülnek. 

torzsadatok: Törzsadatok 

naplo: Minden plusz állományba kért információ ide kerül. 

A program a felhasználó home könyvtárában abevjava.log állományba naplózza tevékenységét. Azért ide és nem az adatkönyvtárba, mert hibás indítás, indulás esetén előfordulhat, hogy még nem ismeri az adatkönyvtárat.

Kapcsolat az Ügyfélkapuval, KRDIR környezeti változó

A program létrehoz egy környezeti változót KRDIR néven, erre a nyomtatványok közvetlen beküldésénél van szükség. A környezeti változó felhasználó függő. Minden felhasználónak, a saját könyvtára (home) alatti \abevjava\eKuldes könyvtárát ajánlja fel a program. Ezt az Abev és az ÁNYK programok közösen használják. Ha már létezik a KRDIR környezeti változó, akkor a telepítő ezt ajánlja fel.