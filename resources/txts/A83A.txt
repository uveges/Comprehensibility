Újabb időszakra terjednek ki a kedvező szabályok



2020. november 11-én csökkentek a veszélyeztetett gazdasági ágazatokban működő vállalkozások munkaviszonyban való foglalkoztatással összefüggő közterhei, mely kedvezmények igénybe vételére 2020. november-december hónapokban és 2021. januárjában is lehetőség volt.



2021. január 30-ától ismét meghosszabbodott a kedvezmények igénybe vételének időszaka: 2021. február hónapra a munkaviszonyban foglalkoztatott természetes személy foglalkoztatása után nem kell szociális hozzájárulási adót és szakképzési hozzájárulást fizetnie a kifizetőnek.



A veszélyeztetett ágazatba tartozó, rehabilitációs hozzájárulás fizetésére kötelezett kifizető mentesül a 2021-ben két hónapra arányosan jutó rehabilitációs hozzájárulás fizetésének kötelezettség alól és nem fizet a 2021. év első negyedévére előleget.



A veszélyeztetett ágazatba tartozó tevékenységet főtevékenységként végző kisvállalati adóalanynak a 2021. február havi kisvállalati adókötelezettsége megállapításánál a személyi jellegű kifizetések összegét nem kell figyelembe vennie, tehát az nem lesz része a kisvállalatiadó-alapnak.



Az adózási könnyítések igénybevételének feltételeit és módját részletesen ismerteti a NAV honlapján 2020. november 26-án megjelent tájékoztató.