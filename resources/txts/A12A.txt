Készpénz-bejelentési kötelezettség változása az Unió területére belépő vagy azt elhagyó utazók számára  



Az eddig is érvényben lévő készpénzbehozatalra vonatkozó szabályok 2021. június 3-tól jelentősen megváltoztak, a készpénz-ellenőrzés még szigorúbbá vált.



Készpénz-nyilatkozatot kell benyújtania a vámhatóságokhoz az Unió területére történő belépéskor, illetve az onnan történő kilépéskor, ha 10,000 EUR vagy más valutában ezzel egyenértékű, illetve ezt meghaladó összegű olyan készpénzt tart magánál, amely az alábbi egy vagy több tételből áll:



► bankjegyek és pénzérmék (beleértve az olyanokat, amelyek csereeszközként ugyan már nincsenek általános forgalomban, de amelyeket egy pénzügyi intézménynél vagy

központi banknál még be lehet váltani)

► csekkek, utazási csekkek, megnevezett kedvezményezett nélküli váltók vagy fizetési megbízások

► és először 2021. június 3-tól, a legalább 90 %-os aranytartalmú aranyérmék és legalább 99,5 %-os aranytartalommal rendelkező aranyrudak, aranyrögök vagy aranyszemcsék.



Fontos kiemelni továbbá, hogy a vámhatóságok immár akkor is készpénznyilatkozatot kérhetnek a 10,000 EUR vagy ezt meghaladó összegű készpénz esetében, ha azt postai úton, rakomány részeként vagy futár útján továbbítják.



Abban az esetben, ha az utas nem nyilatkozik illetve hamis, pontatlan vagy hiányos információkat ad meg, a vámhatóság a készpénzt lefoglalhatja vagy visszatarthatja illetve az utas büntetéssel sújtható.



A nyilatkozattételi kötelezettség ellenőrzése érdekében a Nemzeti Adó- és Vámhivatal munkatársai jogosultak a természetes személyek, poggyászuk és szállítóeszközük ellenőrzésére.



Fontos felhívni a figyelmet arra, hogy bizonyos tagállamokban léteznek emellett külön ellenőrzési és nyilatkozattételi előírások az Unión belüli készpénzforgalomra, melyeket szintén alkalmazni kell az európai uniós szabályozás mellett.



Amennyiben bizonytalan abban, hogy kell-e készpénznyilatkozatot kitöltenie, érdeklődjön saját nemzeti hatóságainál, vagy az Unió területére történő belépéskor, illetve az onnan való kilépéskor a vámtisztviselőknél.



A készpénz bejelentésére szolgáló adatlap PDF formátumban letölthetők.