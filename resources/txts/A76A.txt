Közeledik az OSS-bevallás benyújtási határideje



2021. július 1-től indult el az OSS/IOSS-egyablakos rendszer, amely az Európai Közösség tagállamaiba terméket értékesítő vagy szolgáltatást nyújtó adózók elektronikus ügyintézését teszi lehetővé. Azon adózónak, aki sikeresen bejelentkezett a rendszerbe, időszakonként visszatérően bevallást kell benyújtania. 

Bevallási határidő

Az OSS-bevallást az OSS/IOSS-rendszerbe regisztrált adózónak

az uniós és a nem uniós sémában negyedévente, a naptári negyedévet követő hónap utolsó napjáig (első alkalommal a 3. negyedév vonatkozásában 2021.10.31-ig),

az importsémában (IOSS) havonta, a naptári hónapot követő hónap utolsó napjáig 
(következő alkalommal 2021. szeptember vonatkozásában 2021.10.31-ig).

a NAV honlapján elérhető OSS-portálon (https://oss.nav.gov.hu) keresztül kell benyújtania.  

A bevallást azon időszak tekintetében is be kell adni, amikor az adóalany nem teljesített az OSS/IOSS hatálya alá tartozó szolgáltatást (ún. nullás bevallás). 

A bevallás benyújtásával egyidejűleg az adót is meg kell fizetni forintban, átutalással a NAV OSS ÁFA beszedési számla 10032000-01077027számlaszámra, a közleményrovatban hivatkozva a bevallási referenciaszámra. A referenciaszám a bevallás kitöltését követően az OSS-portálon elérhető. 



Bevallási és befizetési figyelmeztetések

A bevallás, vagy a befizetés elmaradása esetén a NAV a bevallási határidőt követő 10. napon elektronikus úton figyelmeztetést küld az adózó részére. Ha a befizetésre továbbra sem kerül sor, vagy a befizetett összeg nem teljes, a bevallásban érintett fogyasztási tagállamok saját figyelmeztetést küldenek az adózónak. A bevallások, befizetések folyamatos elmulasztásának szankciója az OSS-ból történő kizárás. 



További információk

Az OSS-bevallások benyújtásához segítséget nyújt az OSS-portálon elérhető felhasználói leírás, valamint részletes információt tartalmaznak az alábbi linken elérhető tájékoztatók: 

OSS felhasználói leírás

Az import egyablakos rendszer, illetve import áfa rendezése különös eljárásban 
(97. információs füzet)

A nem uniós és uniós egyablakos rendszerre, valamint a platformokra vonatkozó áfaszabályok (98. információs füzet)

E-kereskedelem – Gyakori kérdések-válaszok





Nemzeti Adó- és Vámhivatal