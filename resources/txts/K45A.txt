
                                    [pic]


                               SAJTÓKÖZLEMÉNY

2021. május




               Kimentés mulasztás esetén, az igazolási kérelem





A  számviteli  beszámoló  letétbe  helyezése  mellett  a  beszámolóra  épülő
bevallások benyújtásának és a kapcsolódó adó  megfizetésének  határideje  is
május  31-e.  Az  adóbevallás  határidőn  túl  történő   benyújtása   esetén
lehetőség  van  a  jogkövetkezmények  alóli  mentesülésre,  ahogyan  arra  a
Pénzügyminisztérium által kiadott közlemény is rámutat.


A koronavírus járvány miatt kialakult helyzet a  gazdaság  számos  ágazatára
negatív   hatással    van,    az    adózási    tevékenységben    közreműködő
vállalkozásoknak,  szervezeteknek  is   nehézségekkel   kell   szembesülniük
mindennapi tevékenységükben. Ha az adózó adóbevallási valamint a  kapcsolódó
adófizetési kötelezettségének – a törvényben előírt határidőben –  önhibáján
kívül nem tud eleget tenni, akkor az igazolási kérelem  az  a  jogintézmény,
melynek keretében a  határidő  elmulasztása  miatti  jogkövetkezmények  alól
mentesítheti  magát.  A  mulasztás  kimentésének  a  lehetősége   valamennyi
adózóra kiterjed.


Az  igazolási  kérelmet  a  bevallási   határidő   elmulasztása   esetén   a
mulasztásról  való  tudomásszerzést  vagy  az  akadály  megszűnését   követő
tizenöt napon belül, az adóbevallás pótlásával és az  esetleges  adófizetési
kötelezettség teljesítésével egyidejűleg lehet  előterjeszteni.  A  határidő
tehát az akadályoztatás megszűnését követően  indul,  a  rendelkezésre  álló
tizenöt napon belül célszerű minél előbb benyújtani a kérelmet és pótolni  a
bevallást, befizetést.


Az igazolási kérelem tekintetében  nincs  formakényszer,  azonban  a  NAV  –
ezzel is segítve az adózók munkáját – már  korábban  közzétett  a  honlapján
egy igazolás mintát és  az  annak  előterjesztésével  kapcsolatos  általános
tudnivalókat, mely az alábbi linken érhető el:


https://www.nav.gov.hu/nav/letoltesek_egyeb/adatlap/Egyes_adokotelezettse201
80301.html?query="igazolási+kérelem


A kérelmet az elektronikus kapcsolattartásra  kötelezett  adózó  az  e-Papír
szolgáltatás használatával nyújthatja be.


A méltányosság  alapelvét  a  NAV-nak  valamennyi  eljárása  során,  azoknak
minden szakaszában alkalmaznia kell, ahol  ezt  a  törvény  lehetővé  teszi.
Ennek megfelelően  a  NAV  eljárásai  során  -  így  az  igazolási  kérelmek
elbírálása során is - figyelembe veszi a koronavírus-járvány  által  okozott
nehézségeket, melyek az adózók széles körét érintik.


Ha az adóhatóság az igazolási kérelemnek helyt ad, az  igazolási  kérelemben
foglaltakra figyelemmel  az  elmulasztott  cselekményre  irányadó  határidőt
megtartottnak lehet tekinteni.


Fontos, hogy a  késedelmi  pótlék  felszámítása  a  mulasztásra  figyelemmel
automatikusan  megtörténik,  önmagában  a  bevallási  határidő  elmulasztása
miatt benyújtott igazolási kérelem a fizetési késedelmet  nem  menti  ki,  a
késedelmi pótlék  megfizetése  alóli  mentesülést  az  igazolási  kérelemben
kifejezetten kérni kell, vagy ha az adózó  nem  igazolási  kérelemmel  kíván
élni e téren, a pótlék felszámítását követően fizetési  kedvezményi  kérelem
nyújtható be.





                                                  Nemzeti Adó- és Vámhivatal
