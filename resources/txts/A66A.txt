Érdekli az igazi csabai kolbász receptje?





A hátoldalon talál egyet, de ne csak azt olvassa el! Tudta, hogy a kolbász árában 27% az általános forgalmi adó (áfa)? Amennyiben saját maga készíti, olcsóbban is megúszhatja!



Az áfatörvény többszöri módosításának eredményeként 5%-os áfa kulcs alá tartozik a házi sertés egészben vagy félben, frissen, hűtve vagy fagyasztva, a házi sertéshús frissen, hűtve vagy fagyasztva továbbá a házi sertés élelmezési célra alkalmas vágási mellékterméke és belsősége frissen, hűtve vagy fagyasztva. Tehát alig maradt olyan alkotórésze a sertésnek, amely nem tartozik az 5%-os adómérték alá.



Az adó mértékét nem befolyásolja az, hogy a sertéshúst csonttal, vagy csont nélkül, frissen, hűtve, vagy fagyasztva, egészben, szeletelve vagy darálva kérjük az eladótól.



Azonban 27%-os mértékkel adóznak a feldolgozott húsféleségek és a feldolgozott vágási melléktermékek (pl. a főtt, füstölt, pácolt, tartósított húsok, töpörtyű, sertészsír, kolbász, májas hurka, véres hurka, a füstölt csülök stb.).



Az adó mértékét illetően meghatározó jelentősége van az adott termék vámtarifa szerinti besorolásának. A besorolást illetően a nav.gov.hu oldalon részletes tájékoztatóval segíti az adóhatóság az érdeklődőket.

Besorolási kérdésekben a NAV szakértői intézete (email: szi@nav.gov.hu) ad tájékoztatást.

Hangsúlyozandó ugyanakkor, hogy az adott termék 5%-os adómérték alá tartozásához nem elégséges az áfa törvény 3. számú melléklet I. rész 23. 49. és 58. pontjai által hivatkozott vámtarifa számoknak való megfelelése az adott terméknek, szükséges az is, hogy a hivatkozott pontokban szereplő szöveges meghatározásnak is feleljen meg az adott termék. Így a házi sertés vágási mellékterméke kizárólag akkor tartozhat a kedvezményes 5%-os adómérték alá, ha élelmezési célra alkalmas. 

Amennyiben az adott termékek emberi fogyasztásra nem alkalmasak, a 27%-os adómérték alá tartoznak. Lehetnek olyan termékek, mint például a bőr, amelyet ha emberi fogyasztásra használnak fel, akkor a kedvezményes 5%-os adómérték vonatkozik rá, amennyiben a bőrgyártáshoz hasznosítják, akkor a 27%-os adómértéket kell alkalmazni. 



Kiemelendő továbbá, hogy a kolbászkészítéshez felhasznált állati bél vagy a disznósajt elkészítéshez felhasznált gyomor a 27%-os adómérték alá sorolandó.





Minden helybelinek más házi receptje van. De abban mindannyian egyetértünk, hogy a sertésnek minimum 150 kilósnak kell lennie.

Íme, a mi kedvencünk:

- 10 kg vegyes darált sertéshús (minden fajta, hogy zamatos, elég zsíros alapanyagot kapjunk, ha nem lenne elég zsíros, leveszünk a darált húsból és húsos darált szalonnával pótoljuk)

- 20 dkg édes őrölt házi paprika

- 5 dkg erős őrölt házi paprika (ízlés szerint a paprika aránya módosítható, de az biztos, hogy legalább 5 dkg csípős paprika az íze miatt szükséges)

- 20 dkg asztali só (nem himalájai, nem tengeri, nem jódozott és nem finom só!)

- 3-5 dkg apróra vágott fokhagyma

- 2 dkg egész fűszerkömény (nem tévedés, bors nincs benne)



A csabai kolbász úgy marad kellően szaftos, ha nem műbélbe töltik!