Egész évre alkalmazhatók a SZÉP-kártya-juttatás kedvező szabályai





A Széchenyi Pihenő Kártya (SZÉP-kártya) kedvező adózási szabályainak alkalmazását a jogalkotó 2021. június 30-ról a teljes adóévre meghosszabbította.

A szabály értelmében 2021 második félévében is alkalmazhatók a következő szabályok.



1.

Az Szja törvény 71. § (1) bekezdésétől eltérően SZÉP-kártya

szálláshely alszámlájára utalt támogatás legfeljebb évi 400 ezer forint,

vendéglátás alszámlájára utalt támogatás legfeljebb évi 265 ezer forint, 

szabadidő alszámlájára utalt támogatás legfeljebb évi 135 ezer forint

összegig számít béren kívüli juttatásnak, munkáltatónként külön-külön.



Ha például a munkáltató az első félévben adott a munkavállalójának 200 ezer forint összegben a szálláshely alszámlára támogatást, akkor nincs akadálya annak, hogy a második félévben is adjon ugyanennyit. 



Nincs akadálya annak sem, ha a munkavállaló 200 ezer forint összegben kapott vendéglátás alszámlára támogatást az első félévben, majd a második félévben új munkája, munkáltatója lesz, ahonnan kaphat 265 ezer forint összegben további támogatást a vendéglátás alszámlájára.



2.

Az Szja törvény 70. § (8) bekezdésétől eltérően az éves rekreációs keretösszeg

költségvetési szerv munkáltató esetén évi 400 ezer forint 

más munkáltató esetében évi 800 ezer forint.



3.

A SZÉP-kártya egyes alszámláira utalt béren kívüli juttatást nem terheli szociális hozzájárulási adó. 

Szintén nem kell szociális hozzájárulási adót fizetni az Szja törvény szerinti reprezentáció és üzleti ajándék juttatása után sem. 



A kedvező döntés eredményeképpen a munkáltatóknak, a második félévben nem kell a bonyolult arányosítási szabályokkal számolniuk.