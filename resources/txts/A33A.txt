A fémkereskedelmi engedély visszavonását követően kaphat-e új fémkereskedelmi engedélyt a fémkereskedelmi tevékenységet végző személy?



Rövid válasz: Igen, az alábbi indokolás szerint.



Indokolás:



A fémkereskedelemről szóló 2013. évi CXL. törvény (a továbbiakban: Fémtv.) nem határoz meg olyan tiltó, korlátozó rendelkezést mely szerint a fémkereskedelmi engedélytől megfosztott gazdálkodó új fémkereskedelmi engedély kiváltására ne lenne jogosult, amennyiben az engedély kiváltásához szükséges feltételek teljesülnek.



Fémkereskedelmi engedélyt az kaphat:



aki a Fémtv. szerinti nyilvántartási rendszerét úgy alakítja ki, hogy annak alapján az átvett, tárolt és raktározott fémkereskedelmi engedélyköteles termék mennyiségi számbavétele ellenőrizhető;

akinek nincs az állami adó- és vámhatóság, és a székhelye és a telephelye szerint illetékes önkormányzati adóhatóság által nyilvántartott vám-, vagy adótartozása, és nyilatkozik arról, hogy egyéb köztartozása sem áll fenn;

aki nem áll csőd-, felszámolási vagy végelszámolási eljárás alatt;

aki a Fémtv. 8. § (2) bekezdésében meghatározott tevékenységi biztosítékot rendelkezésre bocsátotta, letétbe helyezte vagy átutalta; és

aki a fémkereskedelmi tevékenységre vonatkozó adatszolgáltatási kötelezettségét a fémkereskedelmi hatóság részére elektronikus úton teljesíti.



Nem adható ki engedély, ha a kérelmezőt vagy a kérelmező szervezet vezetőjét, vezető tisztségviselőjét:



a 2013. június 30-ig hatályban volt Büntető Törvénykönyvről szóló 1978. évi IV. törvényben meghatározott pénzügyi, vagyon elleni, gazdasági, közegészség elleni bűncselekmény, vagy a közélet tisztasága elleni bűncselekmény, vagy

a Büntető Törvénykönyvről szóló 2012. évi C. törvény (a továbbiakban: Btk.) XVII., XXIII., vagy XXXV-XLIII. Fejezetében meghatározott bűncselekmény



elkövetése miatt jogerősen elítélték, és a kérelem benyújtásakor még nem mentesült a büntetett előélethez fűződő hátrányos következmények alól, továbbá, ha a Btk. szerinti foglalkozástól eltiltás hatálya alatt áll. 



Egy fizikai hely fémkereskedelmi telephelyként való működése a kérelmező részére csak akkor engedélyezhető, ha a Fémtv. szerint tartozásmentesnek minősül.



Nem akadálya az engedély kiadásának a közteher- és bírságtartozás kiegyenlítetlensége, ha a fizikai hely tulajdonjogát a kérelmező hatósági határozattal, felszámolással vagy árverés útján szerezte meg, továbbá ha a kérelmező igazolja, hogy az adásvételt megelőzően a telephely eladója a tartozásmentességről a szükséges igazolásokat rendelkezésére bocsátotta.

Telephellyel rendelkező fémkereskedő tárolhat fémkereskedelmi engedélyköteles anyagot egy másik, telephellyel rendelkező fémkereskedő telephelyén?



Rövid válasz: Igen, az alábbi indokolás szerint.



Indokolás:



A fémkereskedelemről szóló 2013. évi CXL. törvény (a továbbiakban: Fémtv.) 4. § (4) bekezdése szerint a fémkereskedelmi engedélyben rögzített telephellyel rendelkező fémkereskedő a fémkereskedelmi engedélyköteles anyagot saját vagy más fémkereskedő fémkereskedelmi engedélyben meghatározott telephelyén raktározhatja és tárolhatja az alábbiak kivételével:



a telephelyen kívüli tárolás, a szállítást, fuvarozást végző fémkereskedőnek nem minősülő személy és a fémkereskedő közötti szerződéses jogviszony alapján, igazolt módon a rakodási, illetve vasúti, vízi szállítási tevékenységhez kapcsolódik, annak részeként jelenik meg,

a bérmunka keretében történő telephelyen kívüli tárolás, ha a szerződő fél - a foglalkoztatotti létszám 20%-át mindenkor elérő létszámban - csökkent munkaképességűeket alkalmazó személy vagy büntetés-végrehajtási szerv.



A telephellyel nem rendelkező fémkereskedő vonatkozásában a Fémtv. 4. § (4) bekezdése szerinti szabály nem alkalmazható. A Fémtv. 4. § (6) bekezdése szerint, ugyanis a telephely nélküli fémkereskedő a tevékenysége során a tulajdonába került fémkereskedelmi engedélyköteles anyag tárolását nem végezheti, még telephellyel rendelkező más fémkereskedőnél sem. Így csupán közvetítői tevékenységet (továbbértékesítést) végző fémkereskedő nem tárolhat, raktározhat fémkereskedelmi engedélyköteles anyagot semmilyen formában.





Telephely nélküli fémkereskedő a tevékenysége során a tulajdonába került fémkereskedelmi engedélyköteles anyagot tárolhat telephellyel rendelkező fémkereskedőnél?



Rövid válasz: Nem, az alábbi indokolás szerint.



Indokolás:



A fémkereskedelemről szóló 2013. évi CXL. törvény 4. § (6) bekezdése szerint a telephely nélküli fémkereskedő a tevékenysége során a tulajdonába került fémkereskedelmi engedélyköteles anyag tárolását nem végezheti, még telephellyel rendelkező fémkereskedőnél sem.



Van-e lehetőség méltányosságot gyakorolni a fémkereskedelmi eljárásokban?



Rövid válasz: Igen, az alábbiak szerint.



Indokolás:



A fémkereskedelemről szóló 2013. évi CXL. törvény (a továbbiakban: Fémtv.) 11/C. § (1) bekezdése szerint a kiszabott bírság összege kivételes méltánylást érdemlő körülmény esetén hivatalból vagy kérelemre mérsékelhető, ha a körülményekből megállapítható, hogy a jogsértő személy az adott helyzetben a tőle elvárható körültekintéssel járt el.



A Fémtv. 11/C. § (2) bekezdése szerint nincs helye a bírság mérséklésének, ha



a jogsértő személy részére e törvény rendelkezéseinek megsértése miatt korábban végleges döntéssel bírság került kiszabásra,

a jogsértő személy fémkereskedelmi engedély nélkül folytatott fémkereskedelmi engedélyköteles tevékenységet vagy

a jogsértésre bűncselekmény vagy szabálysértés elkövetésével összefüggésben került sor.



Éves szerződéssel történő rendszeres eladás esetén kell-e a fémkereskedőnek minden alkalommal írásbeli megállapodást kitölteni?



Rövid válasz: Nem, az alábbi indokolás szerint.



Indokolás:

A fémkereskedelemről szóló 2013. évi CXL. törvény (a továbbiakban: Fémtv.) 4. § (2) bekezdése szerint a fémkereskedő fémkereskedelmi engedélyköteles anyagot kizárólag 18. életévét betöltött személytől és írásba foglalt megállapodás alapján szerezhet be.

Az írásbeli megállapodás tartalmi követelményeit a fémkereskedelmi tevékenységről szóló 443/2013. (XI. 27.) Korm. rendelettel (a továbbiakban: Korm. rendelet) 6. melléklete tartalmazza.

A Fémtv. 4. § (13) bekezdése szerint a fémkereskedő más fémkereskedőtől történő fémkereskedelmi engedélyköteles anyag felvásárlása során a Fémtv. 4. § (2) bekezdés szerinti írásbeli megállapodást köteles alkalmazni. Továbbá, ha az adás-vétel tárgyát a Korm. rendelet 1. melléklet 2., 7., 8., 10., 14., 17., 18., 20–23. és 28. pontja szerinti felismerésre alkalmas jellemzőkkel rendelkező fémkereskedelmi engedélyköteles anyag képezi, úgy azt az Anyagkísérő okmányon külön tételként, a felismerésre alkalmas jellemző megnevezésével kell rögzíteni. 

Ha a fémkereskedő keretszerződés alapján kíván fémkereskedelmi engedélyköteles anyagot felvásárolni, úgy a keretszerződés írásbeli megállapodásként elfogadható, ha tartalmazza a Korm. rendelet 6. melléklete szerinti adatokat.



Mi a teendő, ha üzemzavar miatt a fémkereskedő nem tudja az adatszolgáltatási kötelezettségét teljesíteni?



Rövid válasz: Igazolási kérelmet kell előterjeszteni a Nemzeti Adó- és Vámhivatal, mint fémkereskedelmi hatóság részére, az alábbi indokolás szerint. 



Indokolás:



Amennyiben a fémkereskedő elektronikus úton történő adatszolgáltatása a napi bejelentés, illetve havi zárás tekintetében akadályba ütközik, úgy az általános közigazgatási rendtartásról szóló 2016. évi CL. törvény 53. §-a szerint igazolási kérelmet kell előterjeszteni.



A fémkereskedelmi tevékenységről szóló 443/2013. (XI. 27.) Korm. rendelettel (a továbbiakban: Korm. rendelet) 20. § (17) bekezdése szerint, amennyiben a fémkereskedő informatikai rendszerében üzemzavar történik, és ezáltal a fémkereskedő valamely határnapot, határidőt önhibáján kívül elmulaszt, úgy a fémkereskedő igazolási kérelmet terjeszthet elő. Az igazolási kérelemről a fémkereskedelmi hatóság azon szerve dönt, amely felé a határnapot, határidőt a kérelmező elmulasztotta. Az igazolási kérelmet a mulasztásról való tudomásszerzést vagy az akadály megszűnését követő nyolc napon belül, de legkésőbb az elmulasztott határnaptól vagy az elmulasztott határidő utolsó napjától számított hat hónapon belül lehet előterjeszteni. A határidő elmulasztása esetén az igazolási kérelemmel egyidejűleg pótolni kell az elmulasztott cselekményt is, amennyiben ennek feltételei fennállnak.



A Korm. rendelet 20. § (18) bekezdése szerint, amennyiben a fémkereskedő informatikai rendszerében történő üzemzavar miatt a fémkereskedelemről szóló 2013. évi CXL. törvény 5. §-ában meghatározott adatszolgáltatási kötelezettségének nem tud eleget tenni, úgy az akadály elhárításáig a hitelesített manuális nyilvántartása vezetésére köteles. Az akadály elhárítását követően a fémkereskedő köteles az engedélyezett nyilvántartó programjába az üzemzavar ideje alatt manuális nyilvántartásba rögzített adatokat haladéktalanul pótolni.



A fémkereskedelmi tevékenységről szóló napi bejelentés, a fémkereskedelmi készletnyilvántartás havi zárás, valamint a határon átnyúló fémkereskedelmi tevékenységet folytató fémkereskedő fémkereskedelmi tevékenységéről szóló eseti napi bejelentés egyik kötelező adattartama a bejelentő azonosítója. Mit kell érteni a bejelentő azonosítója kifejezés alatt?

Rövid válasz: Adóazonosító jelet, az alábbi indokolás szerint.

Indokolás:

A bejelentő azonosítója az Ügyfélkapun, illetve az EGYKE adatlapon regisztrált bejelentő adóazonosító jele. 

Milyen bankgarancia fogatható el tevékenységi biztosítékként? Van-e valamilyen formai követelménye?



A fémkereskedelmi tevékenységről szóló 443/2013. (XI. 27.) Korm. rendelettel (a továbbiakban: Korm. rendelet) 9. § (3) bekezdése szerint pénzügyi biztosítékként olyan garanciaszerződés fogadható el, amely



az engedélyező vámszerv, mint kedvezményezett által kiadott határozatban előírt összegre szól és meghatározott határnapig érvényes;

eredeti garanciaszerződés, és amelyben a garanciát vállaló hitelintézet arra vállal kötelezettséget, hogy a Fémtv. 8. § (3) bekezdése szerinti esetekben, a kedvezményezett igénybejelentése alapján, feltétel nélkül - a banki forgalom szabályozására vonatkozó előírások szerint, de legfeljebb 3 banki napon belül - teljesít;

a fizetési igény bejelentésére az engedélyező vámszervet kizárólagos kedvezményezettként jelöli meg;

visszavonhatatlan vagy kizárólag a kedvezményezett jóváhagyásával visszavonható.



A Korm. rendelet 9. § (4) bekezdés szerint nem fogadható el a garanciaszerződés, ha a garanciát vállaló hitelintézettel szemben a hitelintézetekről és a pénzügyi vállalkozásokról szóló 2013. évi CCXXXVII. törvény 189. §-a szerinti kivételes intézkedésre kerül sor.



A garanciaszerződés kötelező tartalmi elemeit a Korm. rendelet 9. § (5) bekezdése határozza meg.



A fémkereskedelmi tevékenységről szóló 443/2013. (XI. 27.) Korm. rendelet (a továbbiakban: Korm. rendelet) 10. § (3) bekezdés a) pontjában pontosan mely hatályos jogszabályi rendelkezésekre gondol a jogalkotó?



Hatályos jogszabályi rendelkezések alatt értendő a fémkereskedelemről szóló 2013. évi CXL. törvény, illetve a Korm. rendelet nyilvántartás vezetésére vonatkozó rendelkezéseinek összessége.



Milyen tevékenység végzéséhez szükséges fémkereskedelmi engedély?



A fémkereskedelemről szóló 2013. évi CXL. törvény (a továbbiakban: Fémtv.) 1. § (1), valamint a 2. § (1) bekezdés 1., 2., 4. és 5. pontja alapján, aki Magyarország területén fémkereskedelmi engedélyköteles anyagot ellenértékért vagy ellenszolgáltatásért cserébe a Fémtv. 2. § (1) bekezdés 5. pontjában meghatározott hasznosítási célból szerez be, az fémkereskedelmi engedélyköteles tevékenységet folytat.

A Fémtv. 2. § (1) bekezdés 1., 2., 4. és 5. pontja alapján:

fémkereskedelmi engedélyköteles anyag: a Fémtv. mellékletében meghatározott fémet, annak törmelékét vagy ötvözetét tartalmazó dolog, kivéve a fémtermékek előállítását üzletszerűen folytató jogi személy vagy jogi személyiség nélküli szervezet által előállított elsődleges alapanyag, félgyártmány, valamint a gumiabroncs és a csomagolóanyagként betöltendő funkcióját még őrző csomagolás

fémkereskedelmi tevékenység: a fémkereskedelmi engedélyköteles anyagnak – a felvásárló vagy más személy által – a Fémtv.-ben meghatározott hasznosítás céljából történő felvásárlása

felvásárlás: fémkereskedelmi engedélyköteles anyag ellenérték vagy ellenszolgáltatás fejében történő beszerzése

hasznosítás: fémkereskedelmi engedélyköteles anyag fémtartalmának feldolgozása, beolvasztása, megmunkálása, átalakítása



A fentiek értelmében a fémkereskedelmi engedélyköteles anyag beszerzése/felvásárlása csak abban az esetben minősül fémkereskedelmi engedélyköteles tevékenységnek, ha alábbi feltételek együttesen teljesülnek.

	 

Magyarország területén

fémkereskedelmi engedélyköteles anyag

hasznosítás – az adott anyag fémtartalmának feldolgozása, beolvasztása, megmunkálása, átalakítása – céljából történő felvásárlása



Tehát a fémkereskedelmi engedélyköteles anyagokkal folytatott tevékenységek közül csak a felvásárláshoz szükséges fémkereskedelmi engedély. Vagyis az végez fémkereskedelmi engedélyköteles tevékenységet, aki Magyarországon fémkereskedelmi engedélyköteles anyagot ellenérték vagy ellenszolgáltatás fejében szerez be a Fémtv. 2. § (1) bekezdés 5. pontja szerinti hasznosítás céljából.



Tájékoztatom, hogy a Fémtv. 2. § (1) bekezdés 5. pontja szerinti hasznosítási célnak nem szükséges közvetlenül a fémkereskedelmi engedélyköteles anyag felvásárlójánál megvalósulnia. 



Mely fémhulladékok minősülnek úgynevezett „érzékeny” felismerésre alkalmas jellemzőjű fémkereskedelmi engedélyköteles anyagnak?



Az úgynevezett „érzékeny” felismerésre alkalmas jellemzőjű fémkereskedelmi engedélyköteles anyagok körét a fémkereskedelmi tevékenységről szóló 443/2013. (XI. 27.) Korm. rendelet (a továbbiakban: Korm. rendelet) 3. § (2) bekezdése szerint a Korm. rendelet 1. melléklet 2., 7., 8., 10., 14., 17., 18., 20–23. és 28. pontja szerinti anyagok, kivéve a gyártó gazdálkodó szervezeteknél gyártási hulladékként keletkező és általuk értékesített anyagokat.



Felismerésre alkalmas jellemző kódja

Felismerésre alkalmas jellemző megnevezése

2.

csatornafedél, csatornarács, vízelvezető csatorna elemek fémhulladéka

7.

ipari elektronikai berendezés, villanyoszlop fémhulladék, trafóházak, elektromos betápláló transzformátor, elosztó szekrények

8.

emléktábla fémhulladék

10.

építőipar segédeszközeinek fémhulladéka (állványrendszer, zsalurendszer)

14.

ipari és mezőgazdasági vízépítési berendezések és alkatrészek, zsilipek, árvízvédelmi berendezések és alkatrészei fémhulladéka

17.

ipari eredetű kábel fémhulladék, ólomkábelről lebontott ólomköpeny fémhulladék, légkábeltartó acélsodrony fémhulladék, nagyfeszültségű kábel fémhulladék (háztartási és irodai gépekből származó kábelhulladékok kivételével)

18.

közlekedési műtárgy fémhulladéka (híd, hídkorlát, felüljáró)

20.

vasúti alkatrészek (sín, síncsavar, kapcsolószerek, váltó), vasúti berendezések fémhulladéka, azok alkatrészeinek fémhulladéka

21.

szobor/műtárgy (öntvény/szerelt) fémhulladék, kegyeleti dísztárgy fémhulladéka

22.

tűzcsapok, tűzcsapszerelvények

23.

telekommunikációs szolgáltatók eszközeinek, berendezéseinek fémhulladéka (pl. antennák, távközlési berendezések, távközlési aknafedél)

28.

közlekedési tábla



Hogyan lehet az úgynevezett „érzékeny” felismerésre alkalmas jellemzőjű fémkereskedelmi engedélyköteles anyagot fémkereskedő részére értékesíteni?



Rövid válasz:



Kizárólag írásbeli szerződés alapján, az abban meghatározott telephellyel rendelkező fémkereskedő részére, a közszolgáltatást nyújtó gazdálkodó szervezet, illetve a hulladékgazdálkodási közszolgáltatást nyújtó szervezet által kiállított igazolás mellett.

Előzetes bejelentés alapján a fémkereskedelmi hatóság visszaigazolása mellett.



Indokolás:



A fémkereskedelemről szóló 2013. évi CXL. törvény (a továbbiakban: Fémtv.) 3. § (6) bekezdése szerint a közszolgáltatást nyújtó gazdálkodó szervezet, illetve a hulladékgazdálkodási közszolgáltatást nyújtó szervezet a nála termelődött vagy általa begyűjtött úgynevezett „érzékeny” felismerésre alkalmas jellemzőjű fémkereskedelmi engedélyköteles anyag értékesítését írásbeli szerződés alapján, az általa kiállított igazolás mellett értékesítheti, kizárólag az írásbeli szerződésben meghatározott telephellyel rendelkező fémkereskedő részére.



A Fémtv. 3. § (2) és (7) bekezdése szerint az épületbontó, az ingatlantulajdonos, az egyéni vállalkozó, valamint a gazdálkodó szervezet az úgynevezett „érzékeny” felismerésre alkalmas jellemzőjű fémkereskedelmi engedélyköteles anyag értékesítését előzetes bejelentés alapján a fémkereskedelmi hatóság visszaigazolása mellett értékesítheti, kizárólag fémkereskedő részére.



A fémkereskedelmi tevékenységről szóló 443/2013. (XI. 27.) Korm. rendelet 3. § (2) bekezdése szerint a gyártó gazdálkodó szervezeteknél gyártási hulladékként keletkező és általuk értékesített anyagok előzetes bejelentés és a fémkereskedelmi hatóság visszaigazolása nélkül értékesíthető.



Magyarországon székhellyel, telephellyel nem rendelkező fémkereskedelmi tevékenységet végző vállalkozás hogyan vásárolhat fémkereskedelmi engedélyköteles anyagot Magyarországon?



Ha Magyarországon székhellyel, telephellyel nem rendelkező fémkereskedelmi tevékenységet végző vállalkozásra a fémkereskedelemről szóló 2013. évi CXL. törvény 10. §-ában meghatározottak nem érvényesek, azaz nem minősül kohónak, öntödének, úgy csak a Nemzeti Adó- és Vámhivatal, mint fémkereskedelmi hatóság (a továbbiakban: NAV) által kiadott érvényes fémkereskedelmi engedély birtokában vásárolhat fémkereskedelmi engedélyköteles anyagot Magyarországon.



A tevékenység részletszabályait a fémkereskedelmi tevékenységről szóló 443/2013. (XI. 27.) Korm. rendelet 28. §-a határozza meg.



A fémkereskedelmi engedély iránti kérelmet – NAV_F01 – a NAV Kiemelt Adó és Vámigazgatóságához kell benyújtani.



Mit jelent a fémkereskedelmi tevékenységről szóló 443/2013. (XI. 27.) Korm. rendelet (a továbbiakban: Korm. rendelet) 2. § 2. pontjában szereplő „átmeneti vagy alkalmi jelleg”?



A szolgáltatási tevékenység megkezdésének és folytatásának általános szabályairól szóló 2009. évi LXXVI. törvény alapján az „átmeneti vagy alkalmi jelleg” kifejezés alatt a Korm. rendelet szerinti fémkereskedelmi tevékenység végzésének a gyakorisága értendő.



A Korm. rendelet 2. § 2. és 3. pontja szerint az, aki Magyarországon székhellyel, telephellyel nem rendelkezik és akire a fémkereskedelemről szóló 2013. évi CXL. törvény 10. §-ában meghatározottak nem érvényesek, azaz nem minősül kohónak, öntödének, továbbá nyereség elérése érdekében Magyarországon fémkereskedelmi tevékenységet végez, az határon átnyúló fémkereskedelmi tevékenységet folytató fémkereskedőnek minősül. 



A tevékenység csak a Nemzeti Adó- és Vámhivatal, mint fémkereskedelmi hatóság (a továbbiakban: NAV) által kiadott érvényes engedély birtokában végezhető.



A tevékenység részletszabályait a fémkereskedelmi tevékenységről szóló 443/2013. (XI. 27.) Korm. rendelet 28. §-a határozza meg.



A fémkereskedelmi engedély iránti kérelmet – NAV_F01 – a NAV Kiemelt Adó és Vámigazgatóságához kell benyújtani.



Fémkereskedő tárolhatja-e fémkereskedelmi engedélyköteles anyagát másik fémkereskedőnél?



Rövid válasz: Igen, az alábbi indokolás és kivétel szerint.



Indokolás:



A fémkereskedelemről szóló 2013. évi CXL. törvény (a továbbiakban: Fémtv.) 4. § (4) bekezdése szerint a fémkereskedelmi engedélyköteles anyag kizárólag fémkereskedelmi engedélyben meghatározott telephelyen raktározható, tárolható. A fémkereskedelmi engedélyköteles anyag fémkereskedelmi telephelyen kívül csak az alábbi 2 esetben tárolható.

A szállítást, fuvarozást végző fémkereskedőnek nem minősülő személy és a fémkereskedő közötti szerződéses jogviszony alapján, ha a fémkereskedelmi engedélyköteles anyag vasúti, vízi szállítási tevékenységhez kapcsolódik.

A fémkereskedő a csökkent munkaképességűeket alkalmazó személlyel vagy a büntetés-végrehajtási szervvel kötött szerződéses jogviszony alapján, ha a fémkereskedelmi engedélyköteles anyag hasznosítása bérmunka keretében történik.

A Fémtv. 4. § (4) bekezdése szerint fémkereskedelmi telephelyi engedéllyel rendelkező fémkereskedő fémkereskedelmi engedélyköteles anyag telephelyen kívüli raktározását, tárolását kizárólag szerződéses jogviszony alapján végezheti.



A Fémtv. 4. § (6) bekezdése szerint a telephely fenntartása nélkül fémkereskedelmi tevékenységet folytató fémkereskedő a tevékenysége során a tulajdonába került fémkereskedelmi engedélyköteles anyag tárolását nem végezheti, még telephellyel rendelkező fémkereskedőnél sem.



Fémkereskedők közötti bértárolás esetén hogyan alakul a napi adatszolgáltatási és a havi zárási kötelezettség?



A fémkereskedelmi tevékenységről szóló 443/2013. (XI. 27.) Korm. rendelet (a továbbiakban: Korm. rendelet) 20. § (16) bekezdése szerint a napi adatszolgáltatási kötelezettség adattartalmát a Korm. rendelet 4. melléklete, a havi adatszolgáltatási kötelezettség adattartalmát a Korm. rendelet 5. melléklete tartalmazza.



A napi adatszolgáltatás a fémkereskedelmi engedélyköteles anyag jogszerű beszerzésének nyilvántartására szolgál. Ennek megfelelően a napi adatszolgáltatást a telephelyre be, illetve onnan kitárolt fémkereskedelmi engedélyköteles anyag tekintetében kell teljesíteni. Azaz a napi adatszolgáltatásban az adás-vétel napján a telephelyre ténylegesen be, illetve a telephelyről ténylegesen kitárolt fémkereskedelmi engedélyköteles anyagokat kell szerepeltetni, telephelyenként mért mennyiségben.



A havi zárás a fémkereskedelmi engedélyköteles anyag tárgyhavi forgalmának alakulásának a nyilvántartására szolgál. Ha az aktuális készlet és a nyilvántartások között eltérés tapasztalható, úgy a fémkereskedő a havi zárás megfelelő növekedési és a csökkenési jogcímen módosíthatja.



A bértárolással érintett fémkereskedelmi engedélyköteles anyagot a „Fémkereskedelmi készletnyilvántartás havi zárás” elnevezésű NAV_F03 ÁNYK nyomtatványon 206 növekedési, illetve 306 csökkenési jogcímen kell szerepeltetni.





Fémkereskedő fémkereskedelmi engedélyköteles anyagot hasznosító részére átadhat-e bérfeldolgozás céljára?



Rövid válasz: Igen, az alábbi indokolás szerint.



Indokolás:



A fémkereskedelmi tevékenységről szóló 443/2013. (XI. 27.) Korm. rendelet (a továbbiakban: Korm. rendelet) 22. § (6) bekezdése, valamint a fémkereskedelemről szóló 2013. évi CXL. törvény (a továbbiakban: Fémtv.) 10. § (1) bekezdés b) pontja szerint a fémkereskedő a saját tulajdonát képező fémkereskedelmi engedélyköteles anyagot a Korm. rendelet 7. melléklete szerinti adattartalmú írásbeli megállapodás alapján bérfeldolgozás céljából a Fémtv. 10. § (1) bekezdése szerinti fémkereskedőnek nem minősülő személy részére – kohó, öntöde – átadhat.



Milyen esetekben és milyen mértékben lehet a tevékenységi biztosíték összegét csökkenteni?



A tevékenységi biztosítékra vonatkozó részletes szabályokat a fémkereskedelmi tevékenységről szóló 443/2013. (XI. 27.) Korm. rendelet 8. és 9. §-a határozza meg.



A tevékenységi biztosíték összegének 25%-kal alacsonyabb összegben történő megállapítását az a fémkereskedő kérheti, aki:

a fémkereskedelmi tevékenységét fémkereskedelmi engedély birtokában 2 éve folyamatosan végzi és ezen idő alatt vele szemben a fémkereskedelemről szóló 2013. évi CXL. törvény (a továbbiakban: Fémtv.) szerinti bírság végleges határozatban nem került kiszabásra, a Fémtv. 11/B. §-ában meghatározott mulasztás miatt kiszabott bírság kivételével.



A tevékenységi biztosíték összegének 70, illetve 80%-kal alacsonyabb összegben történő megállapítását az a fémkereskedő kérheti, akinek az előző évi bruttó bevétele havi átlagban:

nem érte el a 25 millió forintot, de meghaladta a 10 millió forintot és fémkereskedelmi tevékenységét fémkereskedelmi engedély birtokában 2 éve folyamatosan végzi, mely idő alatt vele szemben a Fémtv. szerinti bírság végleges határozatban nem került kiszabásra, a Fémtv. 11/B. §-ában meghatározott mulasztást miatt kiszabott bírság kivételével.

nem érte el a 10 millió forintot és fémkereskedelmi tevékenységét fémkereskedelmi engedély birtokában 1 éve folyamatosan végzi, mely idő alatt vele szemben a Fémtv. szerinti bírság végleges határozatban nem került kiszabásra, a Fémtv. 11/B. § a) pontjában meghatározott mulasztás miatt kiszabott bíráság kivételével.



Kell-e nyilvántartást vezeti a fémkereskedelemről szóló 2013. évi CXL. törvény (a továbbiakban: Fémtv.) 10. § (1) bekezdése szerinti hasznosítónak?



Rövid válasz: Nem, az alábbi indokolás szerint.



Indokolás:



A hasznosítók tekintetében a fémkereskedelmi jogszabályok nyilvántartás vezetési kötelezettséget nem írnak elő. A hasznosító adminisztratív kötelezettségei az írásbeli megállapodás és az adatszolgáltatás vonatkozásában jelentkeznek az alábbiak szerint.



A Fémtv. 10. § (1) bekezdés b) pontja szerint a haszonsító fémkereskedőtől, illetve fémkereskedőnek nem minősülő személytől a hulladékról szóló törvényben meghatározottak szerint mellékterméknek minősülő fémkereskedelmi engedélyköteles anyag hasznosítását kizárólag a fémkereskedelmi tevékenységről szóló 443/2013. (XI. 27.) Korm. rendelet (a továbbiakban: Korm. rendelet) 7. melléklete szerinti adattartalmú írásbeli megállapodás alapján végezheti.



Továbbá a hasznosító az országhatárt átlépő hulladékszállításról szóló 180/2007. (VII. 3.) Korm. rendelet hatálya alá tartozó szállításokról köteles a telephelye szerint illetékes Nemzeti Adó- és Vámhivatal, mint fémkereskedelmi hatóság részére, elektronikus úton a szállítmány megérkezését megelőzően legalább 1 munkanappal adatszolgáltatást teljesíteni.



A hasznosító által teljesítendő adatszolgáltatás adattartalmát a Korm. rendelet 8. melléklete tartalmazza.



Mit kell tudni az előzetes bejelentéshez kapcsolódó visszaigazolásról?



2021. január 7-től a fémkereskedelemről szóló 2013. évi CXL. törvény (a továbbiakban: Fémtv.) 3. § (7b) bekezdésében meghatározott igazolás kizárólag egyszer, a bejelentő általi kézhezvételétől számított 15 napon belül használható fel. A 15 nap elteltével a visszaigazolás hatályát veszti.



Az igazolás az értékesíteni kívánt fémkereskedelmi engedélyköteles anyag egyszeri szállításához használható fel. Egyszeri szállítás alatt egy gépjárművel vagy egy gépjármű szerelvénnyel (vontató+pótkocsi) történő szállítás értendő. Azaz a Fémtv. 3. § (7) bekezdése szerinti értékesítés esetén a szállító gépjárművek számának megfelelő számú bejelentést kell tenni.

 

Ha az értékesíteni kívánt fémkereskedelmi engedélyköteles anyag elszállítása – méretéből vagy súlyából adódóan – több fuvar keretén belül valósul meg, úgy szállításra használni kívánt gépjármű maximális teherbírása vagy a maximálisan vontatható össztömeg szerinti súly figyelembevételével kell a bejelentéstben a mennyiségre vonatkozó adatot megadni.



A fentiekre tekintettel az előzetes bejelentés tárgyát képező felismerésre alkalma jellemzőjű fémkereskedelmi engedélyköteles anyag fémkereskedő részére történő értékesítése esetén a közúti járművek forgalomba helyezésének és forgalomban tartásának műszaki feltételeiről szóló 6/1990-es KöHÉM-rendelet által szabályozott legnagyobb tömeg, tengelysúly és méretnormák figyelembevételével kell a fémhulladék elszállításához szükséges gépjármű vagy gépjármű szerelvény számát meghatározni. 



Milyen módon lehet az előzetes bejelentést megküldeni a Nemzeti Adó- és Vámhivatal, mint fémkereskedelmi hatóság (a továbbiakban: NAV) részére?



A fémkereskedelemről szóló 2013. évi CXL. törvény (a továbbiakban: Fémtv.) 3. § (7) bekezdése szerinti előzetes bejelentést az alábbi módokon lehet megküldeni a NAV részére.



Természetes személy esetében:



postai úton

e-mail-en

Általános Nyomtatványkitöltő (ÁNYK) program használatával a NAV_F04 nyomtatvány alkalmazásával

Online Nyomtatványkitöltő Alkalmazás (ONYA) használatával, a NAV_F04 nyomtatvány alkalmazásával



Épületbontó, egyéni vállalkozó, gazdálkodó szervezet esetében:



Általános Nyomtatványkitöltő (a továbbiakban: ÁNYK) program használatával a NAV_F04 nyomtatvány alkalmazásával

Online Nyomtatványkitöltő Alkalmazás (a továbbiakban: ONYA) használatával, a NAV_F04 nyomtatvány alkalmazásával





Az ÁNYK program Ügyfélkapu regisztráció nélkül használható. Az ÁNYK programban elektronikusan kitöltött NAV_F04 nyomtatvány kinyomtatható, azonban a NAV_F04 nyomtatvány ÁNYK program használatával történő megküldéséhez már Ügyfélkapu regisztráció szükséges. 





Az ÁNYK program telepítéséhez szükséges file a NAV hivatalos honlapján, az alábbi linken elérhető, letölthető.



ÁNYK program



Ha az ÁNYK program már telepítve van a számítógépen, úgy elegendő az előzetes bejelentéshez szükséges nyomtatványt a NAV hivatalos holnapjáról, az alábbi linken keresztül letölteni, majd a letöltést követően telepíteni.



NAV_F04



Az ONYA csak Ügyfélkapu azonosítást követően használható. Az ONYA-ban elektronikusan kitöltött NAV_F04 nyomtatvány kinyomtatható.



Az ONYA a NAV hivatalos honlapján, az alábbi linken elérhető.



ONYA



Természetes személynek lehetősége van az ÁNYK programban vagy az ONYA-ban elektronikusan kitöltött NAV_F04 nyomtatványt postai úton vagy e-mail-en megküldeni az ügyében illetékes NAV szervhez. A NAV_F04 nyomtatvány használata nem kötelező, azonban a NAV csak olyan elektronikus vagy papír alapú dokumentációt fogad el a NAV_F04 nyomtatvány helyettesítéséül, ami tartalmazza alábbi adatokat:



a bejelentő neve, lakcíme, adóazonosító jele, telefonos elérhetősége,

a leadni kívánt fémhulladék megnevezése, mennyisége (kg-ban vagy db-ban),

az ingatlan címe, ahol fémhulladék tárolása történik (kötelező megadni, még abban az esetben is, ha azonos a bejelentő lakcímével),

a felvásárló fémkereskedő megnevezése, telephelyének címe.



A fémkereskedők adatai, mely az előzetes bejelentés kitöltéséhez, megtételéhez szükséges a NAV hivatalos holnapján, az alábbi linken elérhetők: 



Fémkereskedők