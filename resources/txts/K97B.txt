Gépjárműadóval kapcsolatos gyakran ismételt kérdések:



Miért a NAV-tól kaptam a gépjárműadó kivetéséről határozatot?



A gépjárműadóval kapcsolatos adóztatási feladatokat 2021. január 1-től az önkormányzati adóhatóságok helyett a Nemzeti Adó- és Vámhivatal (NAV) látja át, tekintettel a gépjárműadóról szóló 1991. évi LXXXII. törvény (Gjt.) 9. § (1) bekezdésében írtakra.



Miért határozatot kaptam a NAV-tól és nem levelet?



Az adóhatóság határozatot hoz az adókötelezettségről, az adózó jogát, kötelezettségét érintő kérdésben. [Az adóigazgatási rendtartásról szóló 2017. évi CLI. törvény (Air.)  72. §] Az adó összege, a fizetési határidő az adókötelezettséggel kapcsolatos tény, ezért határozatot kell hozni. 2021-ben a fizetési határidő és az a számlaszám is változik, ahova fizetni kell, ezért is ad ki határozatot a NAV.



Miért kell 1000 Ft-ra kerekítve megfizetnem a gépjárműadót és miért van forintra pontosan meghatározva a határozat rendelkező részében az adó összege? 



A gépjárműadó számításának módját meghatározza a Gjt. az adóalap és adómérték alkalmazásával matematikailag forintra pontos összegben. Tehát az adókötelezettség összegét így kell megállapítani, az adót ezer forintra kerekítve a megfizetésére vonatkozó szabály miatt kell – ahogyan a NAV által kezelt adónemek többségét – ezer forintban megfizetni.

A határozat indokolásban tájékoztatjuk erről az adózókat, és a kerekítési szabály betartásának segítése érdekében készültek így a csekkek is. Ha ugyanis valakinek több autója van, nem kell mindegyik után kerekíteni a fizetendő adót, csak az összesen összeg után. A kerekített összesen összeg fele szerepel a két csekken. Nem csak felfelé, hanem lefelé kerekített összegek is előfordulnak, 499 forintig lefelé, 500 forinttól felfelé kell a kerekítést elvégezni.



Miért a könyvelőm kapja az adókivetésről szóló határozatot?

Könyvelőként miért kapom Én meg a határozatokat?



Az adóigazgatási rendtartásról szóló 2017. évi CLI. törvény 79. § (1) bekezdése értelmében az adóhatósági iratot - ideértve a döntést is - a meghatalmazott képviselővel rendelkező adózó esetében a képviselőnek kell kézbesíteni az iratot.

Sok természetes személy adóügyeinek vitelével úgy bízott meg számviteli szakembert (pl. könyvelőt), hogy állandó jelleggel, valamennyi adóügyére kiterjedő meghatalmazást adott, és nem szűkítette azokat az ügyeket, amelyekben eljárhat. Emiatt tehát a teljeskörű állandó meghatalmazott részére történt a kézbesítés.



A 6. kérdéssel összefüggésben tehát javasoljuk, hogy ha mégsem szeretné, hogy minden adóügyében a könyvelője járjon el, adjanak be új ún. EGYKE adatlapot úgy, hogy ne „pipálják” a minden adóügyben való felhatalmazást, hanem tekintsék át az adtalapot, és válasszák ki azokat az ügyeket, amelyekben a könyvelő ténylegesen eljárhat. A módosítás a vonatkozó jogszabályi rendelkezések miatt csak a jövőre nézve tud érvényesülni.

A megszüntetés is az EGYKE adatlapon jelenthető be.

A 7. kérdéssel összefüggésben javasoljuk, hogy amennyiben ügyfele képviseletét mégsem látja el, vagy nem tervezi azt a későbbiekben minden adóügyben megtenni, egyeztessenek egymással és tegyenek új bejelentést, amelyben csak azokat az ügyeket jelölik meg, melyekben a könyvelő ténylegesen el akar járni. A megszüntetés is az EGYKE adatlapon jelenthető be.

Meddig postázza a NAV a gépjárműadó fizetésre vonatkozó készpénz-átutalási megbízásokat (csekkeket)?



A papíralapú határozatokhoz küld 2 db csekket a NAV, a határozatok kézbesítése február közepén indult. Gyártásuk és kézbesítésük akár több hetet is igénybe vehet, 2021 márciusának végéig jutatja el a címzettekhez a Magyar Posta Zrt. 



Miért van a csekken az adóazonosító jel után plusz egy karakter?



A Magyar Posta által kézbesített határozatokhoz mellékelt csekken technikai okból van 11 jegyű számsor. Az első 10 számjegy alapján történik a beazonosítás a befizetések könyvelésekor a NAV-nál. Az első 10 számjegy a fizetésre kötelezett adóazonosító jele.



2021-ben meddig kell befizetni a gépjárműadót? 



Az éves gépjárműadót főszabályként két egyenlő részletben kell megfizetni a 410-es adónemhez tartozó, 10032000-01079160 számú NAV Belföldi gépjárműadó bevételi számlára. Azon személyek, akik postai úton kapnak határozatot, az adót a határozathoz mellékelt csekken is megfizethetik. A 2021. év I. részletét 2021. április 15-éig kell megfizetni, ha a gépjárműadót megállapító határozat addig végleges lesz. Ha az előbbi időpontig nem lesz végleges a határozat, akkor a véglegessé válásától számított 15 napon belül kell az adót megfizetni. A 2021. év II. részletét szeptember 15-éig kell megfizetni. 



A korábbi adóévekben a Gjt. alapján az adózóknak járó kedvezményeket automatikusan figyelembe veszi-e a NAV is vagy be kell-e újra jelenteni azokat a GJADO-jelű adat- és változásbejelentő nyomtatványon?





A NAV az önkormányzati adóhatóság által 2020. december 31-én nyilvántartott és 2020. december 31-én hatályos mentességekre vonatkozó adatokat az önkormányzatok adatszolgáltatása alapján megkapta, azt az adókivetés során hivatalból figyelembe veszi/vette, újból bejelenteni nem kell. 

Amennyiben 2021. évben új mentességet szeretnének igénybe venni vagy szünetelés/adókedvezményt kérnek, úgy azt a GJADO „adat- és változásbejelentő lap a gépjárműadó mentesség/kedvezmény/szüneteltetés igénybevételéhez” elnevezésű adatlap benyújtásával tehetik meg, mely elektronikusan elérhető a NAV honlapján az Általános Nyomtatványkitöltő keretprogramban (ÁNYK), illetve az Online Nyomtatványkitöltő Alkalmazással (ONYA) is elkészíthető, továbbá a központi ügyfélszolgálatokon papír alapon is rendelkezésre áll.



Elektromos hajtású gépjármű után kell-e gépjárműadót fizetni?



A környezetkímélő gépjármű adómentes. A jogszabályi rendelkezések alapján ilyen az elektromos gépkocsi és a nulla emissziós gépkocsi. Ezek a

tisztán elektromos gépkocsi (a forgalmiban 5E környezetvédelmi osztály jelölés van)

külső töltésű (plug-in) hibrid (a forgalmiban 5P környezetvédelmi osztály jelölés van)

növelt hatótávolságú hibrid (a forgalmiban 5N környezetvédelmi osztály jelölés van)

nulla emissziós gépkocsi (a forgalmiban 5Z környezetvédelmi osztály jelölés van)



„P” betűjelű ideiglenes rendszámtáblával ellátott gépjármű esetén kell-e gépjárműadót fizetni?



A Gjt. 7. § (3) bekezdése értelmében a „P” betűjelű ideiglenes rendszámtábla kiadása esetén 23 000 Ft adót kell fizetni. A Gjt. 3. § (2) bekezdése szerint az adókötelezettség a rendszámtábla kiadásakor keletkezik.