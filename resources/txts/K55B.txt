4

		MAGÁN-ÁLT-TÁRHELY

		

		

		TÁJÉKOZTATÁS ADÓSZÁMLA-TARTOZÁSRÓL ÉS -TÚLFIZETÉSRŐL 

		



		Tisztelt Ügyfelünk!





A Nemzeti Adó- és Vámhivatalnál (NAV) nyilvántartott adószámlája a [2021. május 15-ei] állapot szerint rendezetlen, azaz valamely adónemen tartozása, és egy másikon túlfizetése van. 



Adószámlája egyenlegét – ügyfélkapus bejelentkezés után – elektronikusan lekérdezheti az eBEV-portálon. Ehhez a portál Szolgáltatások menüpontjában az Adószámla- és pótlékadatok szolgáltatás Adószámla funkcióját kell kiválasztania. A lekérdezésben segít a NAV honlapján elérhető lekérdezési útmutató.



Javasoljuk, hogy a lekérdezés eredményét, vagyis a NAV-nál nyilvántartott adószámlaadatait egyeztesse saját nyilvántartásával!



Hogyan kell értelmezni az adatokat?

	

	Az adószámla két oldalból áll: „Kötelezettség” oldal és „Pénzforgalmi” oldal.

	A „Kötelezettség” oldal tartalmazza a bevallások adatait, a NAV által megállapított fizetési kötelezettségeket, illetve fizetési kedvezményeket. A kötelezettségeket úgy ellenőrizheti, ha összeveti a benyújtott bevallásaiban vagy a NAV határozataiban szereplő adatokat az adószámla „Kötelezettség” oldalán megjelenő adatokkal. A „Kötelezettség” oldal tételesen, adónemenkénti bontásban jelenik meg. 

	A „+” előjel befizetendő összeget, a „–” előjel pedig az Önnek visszajáró összeget, vagy kötelezettségének csökkenését jelöli. Az „esedékesség dátuma” azt az időpontot mutatja, ameddig a kötelezettségeit késedelmipótlék-mentesen fizethette meg, vagy amely naptól visszaigényelhette túlfizetését.

	A „Pénzforgalmi” oldalon a befizetések, a NAV által kiutalt tételek, valamint az adónemek közötti átvezetések szerepelnek. A pénzforgalmi tételeket a befizetési bizonylatok, például csekkek, átutalási megbízások alapján ellenőrizheti Elsősorban azt kell megvizsgálnia, hogy minden befizetési tétel megtalálható-e az adószámla „Pénzforgalmi” oldalán, és azok összege, teljesítési időpontja megegyezik-e a saját nyilvántartásával.

	A „–” előjelű tételek a befizetést vagy az átvezetést jelzik egy másik adónemről, míg a „+” előjelűek a kiutalást vagy az átvezetést egy másik adónemre. A „teljesítés dátuma” azt mutatja, hogy a befizetett, átvezetett összeg mikortól számít megfizetettnek, vagy a kiutalást, illetve az átvezetést mely napon teljesítette a NAV. 

	

	Az adószámla-kivonat legalján összesítve jelenik meg tartozása, illetve túlfizetése is.

	

	Az adószámláról és az azon szereplő adatok értelmezéséről részletesebb információkat a NAV honlapján ebben a tájékoztatóban talál. 



	

	

	

	Hogyan rendezheti tartozását? 



Ha az adatok egyeztetésekor azt állapítja meg, hogy a tartozást időközben megfizette, akkor azzal nincs további teendője. Ha azonban tartozása még megvan, akkor azt mielőbb rendeznie kell. 

Ezt a következők szerint teheti meg:

	Adónemek közötti átvezetéssel 

	Ha adószámlájának egy másik adónemén valós túlfizetése van, akkor ezt az összeget átvezetheti arra az adónemre, ahol tartozása van. 

	Ezt megteheti a NAV honlapjáról letölthető 2117-es „Átvezetés és kiutalási kérelem az adószámlán mutatkozó túlfizetéshez” elnevezésű nyomtatványon.

	Kérheti az átvezetést telefonon is, a NAV Ügyfél-tájékoztató és Ügyintéző Rendszerében (ÜCC). Az ÜCC Magyarországról ingyenesen, a 06 (80) 20-21-22, külföldről a +36 (1) 441-9600 számon hívható. Használatához ügyfél-azonosító számra van szükség, amit a TEL jelű nyomtatványon kell igényelni. A nyomtatvány legegyszerűbben az Online Nyomtatványkitöltő Alkalmazásban (ONYA) az „Új nyomtatvány” > „Kérelmek” > TEL nyomtatvány útvonalon érhető el és nyújtható be, de megtalálható és beadható az Általános Nyomtatványkitöltő Alkalmazásban (ÁNYK) is.

Átutalással 

	Tartozását átutalhatja az adónem mellett szereplő számlaszámra, ez esetben ne felejtse el a „Közlemény” rovatban feltüntetni az adóazonosító jelét!

	Az utalást teljesítheti az eBEV-portálon elérhető Elektronikus Fizetési és Elszámolási Rendszer (EFER) házibankfelületén is, ha Ön az EFER-hez csatlakozott pénzforgalmi szolgáltatók valamelyikének – MKB Bank Zrt, UniCredit Bank Hungary Zrt. – ügyfele. 

Bankkártyával

	Az eBEV-portálon az EFER > Megbízási csomagok menüben, illetve az ONYA felületén is lehetősége van bankkártyás, úgynevezett VPOS-fizetésre.

	Bankkártyával fizethet a NAV kijelölt ügyfélszolgálatain is, POS-terminálokon keresztül.

A bankkártyás fizetési lehetőségekről, és a kijelölt ügyfélszolgálatokról a 35. számú, Bankkártyás adófizetés című információs füzetben talál részletes tájékoztatást a NAV honlapján. 

Csekken

Ha Ön pénzforgalmi számla nyitására nem kötelezett, akkor tartozását csekken is befizetheti. Csekket a „Kérelem készpénzátutalási megbízás (csekk) igényléséhez” elnevezésű nyomtatványon, vagy a NAV 1819-es telefonszámon hívható Infóvonalának 4-es menüpontjában igényelhet.

A befizetési módokról bővebben a „Ki hogyan fizethet a NAV-nak?” című tájékoztatóban olvashat. 

	

	Fizetési nehézségei adódtak? 

	

	Ha Önnek átmeneti fizetési nehézségei vannak, akkor fizetési kedvezményt, azaz fizetési halasztást, részletfizetést, mérséklést, illetve elengedést kérhet. Ennek módjáról a 30.2. számú „Fizetési kedvezmények magánszemélyeknek és egyéni vállalkozóknak” című információs füzetből, vagy a NAV 1819-es telefonszámon hívható Infóvonalának 2-es menüpontjában tájékozódhat.

	

	

	

	

	

	Mi történik, ha nem rendezi tartozását?



Ha tartozását késve vagy egyáltalán nem rendezi, akkor az esetleges végrehajtási eljárás mellett a NAV késedelmi pótlékot is felszámít. 



Az Önnek 2020-ra felszámított késedelmi pótlékot 2021. július 28-tól az eBEV-portálon a következő útvonalon kérdezheti le: Szolgáltatások > Adószámla- és pótlékadatok > Pótléklevezetés. 

	Ha Önnek a NAV az adott évre nem számított fel késedelmi pótlékot, akkor a pótléklevezetés lekérdezésénél az „Önnek nincs elektronikusan lekérdezhető késedelmipótlék-felszámítása” szöveg jelenik meg.

	Ha Önnek a NAV az adott évre számított fel késedelmi pótlékot, a pótléklevezetés menüpontban részletes levezetést talál arról, hogy milyen tartozások vagy késedelmes teljesítések után. A „Megfizetendő pótlék” mezőben szereplő összeget 2021. november 15-éig kell megfizetnie a 10032000-01076985-ös számlaszámra a korábban jelzett módokon.



Hogyan igényelheti vissza túlfizetését?



Ha más adónemen már nincs tartozása, a túlfizetést – hasonlóan az adónemek közötti átvezetéshez – a 2117-es számú, „Átvezetési és kiutalási kérelem az adószámlán mutatkozó túlfizetéshez” nyomtatványon igényelheti vissza, ha

	a túlfizetés valós (tehát nem csak „látszólagos”, mint amikor például az adóelőleg már megjelenik az adószámlán, de a bevallás adatai – javítás vagy későbbi esedékesség miatt – még nem)

	még nem évült el (azaz annak a naptári évnek az utolsó napjától számított 5 éven belül, amikor például az előírtnál nagyobb összeget fizetett be, vagy bevallásból visszaigényelhető adója keletkezett, de annak kiutalását vagy átvezetését nem kérte), valamint

	Önnek nincs köztartozása, és

	elévülési időn, azaz 5 éven belül valamennyi bevallását benyújtotta. 



Segítségre van szüksége?



További kérdéseit, észrevételeit 

	elküldheti elektronikusan az e-Papír szolgáltatás "Adószámla" témacsoportján keresztül,

	benyújthatja írásban az adószámláját vezető NAV-igazgatóságnak címezve (ha észrevétele van, azt az Észrevétel az adószámla-kivonatra és a kapcsolódó késedelmipótlék-értesítőre elnevezésű nyomtatványon teheti meg),

	felteheti telefonon az ÜCC-rendszerben, ha van ügyfél-azonosító száma (a telefonon intézhető ügyekről, továbbá a szolgáltatás igénybevételének feltételeiről a 33. számú, „A NAV telefonos ügyintéző rendszere” című információs füzetben tájékozódhat)

	segítséget kérhet személyesen is az adószámláját vezető illetékes NAV-igazgatóság ügyfélszolgálatán, ehhez a NAV honlapján már online is foglalhat időpontot. 

	

Együttműködését köszönjük!



Nemzeti Adó- és Vámhivatal