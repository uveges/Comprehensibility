Kampány tudományos alapokon



Magyarországon a Pénzügyminisztérium és a Nemzeti Adó- és Vámhivatal (NAV) 2017 óta évente közös kampányt indít a főként a kis- és középvállalkozói szektort megcélozva az alternatív, egyszerűsített adózási mód, a kisvállalati adó (kiva) népszerűsítésére. A kampány során a korábbi évek beszámolói és bevallásai alapján számításokat végeznek arra, hogy melyik vállalkozásnak érné meg áttérni a kivára. A kiválasztott vállalkozások egy része a kiva előnyeiről szóló, hagyományos tájékoztató levelet, másik részük pedig – akiknél az adatok nagy pontosságú számítást tesznek lehetővé – olyan levelet kap, amely az elérhető becsült adómegtakarítás összegét is tartalmazza. A 2020-as kampány újdonsága volt, hogy az adózók kapcsolattartóinak (könyvelők, adótanácsadók) szerepét is vizsgálták: az adózók egy részénél továbbra is a cégvezető részére, másik részénél viszont közvetlenül a könyvelőnek, adótanácsadónak érkezett a tájékoztatás. Ezzel a módszerrel kimutatható hogy melyik címzetti körnél ér leginkább célba a tájékoztatás. Az évek óta lebonyolított kiva-kampányok véletlenszerű kiválasztás mellett kontrollált kísérletként valósultak meg, így vált értékelhetővé az egyes levéltípusok hatékonysága. Az elemzések egyértelműen igazolták a kampányok sikerét: a kivát választó vállalkozások aránya lényegesen magasabb azok körében, akik az adóhatóságtól levelet kaptak.