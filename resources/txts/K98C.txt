A Nemzeti Adó- és Vámhivatal 

Központi Irányítás Vám Főosztálya főosztályvezetője által kiadott

7…/2021. felhívás

a 6309-es vámtarifaszámú használt ruhára kérelmezett kedvezményes elbánásról



Az Európai Unió által kötött szabadkereskedelmi megállapodások nem zárják ki, hogy az importőrök a 6309-es vámtarifaszám alá osztályozott használt ruhára is kedvezményes elbánást kérelmezzenek. A származási és áruosztályozási szabályok sajátosságai miatt azonban ez a lehetőség rendkívül korlátozott. 



A Harmonizált Áruleíró és Kódrendszer Magyarázata szerint a használt ruha akkor osztályozható a 6309-es vámtarifaszám alá, ha észrevehetően viselt állapotú, és ömlesztve vagy bálákban, zsákokban, hasonló csomagolásban, illetve burkolat nélküli összekötözött csomókban, durván rekeszekbe csomagolva állítják vám elé. Ezek alapján nem osztályozható a 6309-es vámtarifaszám alá a szövési, festési vagy hasonló okból hibásnak tekintett, vagy a bármilyen okból – például szezonváltás, készleten maradás stb – kiárusított új ruha.



Az Európai Unió által kötött szabadkereskedelmi megállapodások – például az EU és az Egyesült Királyság közötti kereskedelmi és együttműködési megállapodás – származási szabályai alapján az egyes termékek az alábbi módok valamelyikén nyerhetik el a származó helyzetet:

a termék teljes egészében a partnerország – például az Egyesült Királyság – területén jön létre; vagy

a terméket a partnerországban állítják elő kizárólag olyan anyagokból, amelyek teljes egészében a partnerországban jöttek létre; vagy

a termék előállításakor más országból – a példánál maradva nem az Egyesült Királyságból – származó árukat is felhasználnak, de teljesítik az ilyen esetekre előírt termékspecifikus, korábbi elnevezéssel listás szabályt.



Az ismertetett származási szabályok tipikusan a következők szerint vonatkoznak a 6309-es vámtarifaszám alá osztályozott használt ruhára.

Teljes egészében előállított az olyan használt ruha, amely hulladék, maradék, azaz kizárólag nyersanyagok visszanyerésére alkalmas állapotú.

Származó helyzetű lehet az a használt ruha, amit eredetileg kizárólag a partnerországból származó anyagból és a partnerországban állítottak elő.

A partnerországban olyan előállítási műveletet végeztek, amely vámtarifaszám-változást eredményezett, azaz nem használt ruhaként besorolt árukból az előállítás után használt ruha vált.



A kizárólag a partnerországból származó anyagból és a partnerországban előállított termékekről fontos megemlíteni, hogy az Európai Uniónak jelenleg nincs olyan partnerországgal szabadkereskedelmi megállapodása, amely a származási szabályok betartásával ipari mértékben – azaz leszámítva a kézműves termékeket – lenne képes úgy ruházati terméket előállítani, hogy ahhoz kizárólag a saját alapanyagait használja fel.



A vámtarifaszám-váltás szabályának teljesíthetősége kapcsán egyrészt utalni kell az Európai Unió Bíróságának a C-56/06-os számú ügyben hozott ítéletére, amelynek értelmében a ruhák és textiláruk gyűjtése, feldolgozása, szállítása – és adott esetben válogatása, osztályozása, poreltávolítása, mosása stb. – minimális művelet, és nem eredményezhet származó helyzetet, másrészt a ruhák hordása, viselése önmagában műveletnek sem tekinthető.



A 6309-es vámtarifaszám alá tartozó használt ruhák preferenciális származása alapján kért kedvezményes elbánás tehát minden esetben kockázatos, ezért a Nemzeti Adó- és Vámhivatal fokozottan ellenőrzi.

		

		Budapest, 2021. február 

		

Torda Csaba

pénzügyőr dandártábornok

főosztályvezető 





				Látta: Tóth Gábor pénzügyőr ezredes, főosztályvezető-helyettes, 2021. február

				Készítette: Erőss Károly pénzügyőr százados, 2021. február 5.



2