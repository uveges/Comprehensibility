Az elektronikus kereskedelemre vonatkozó új áfa-szabályok





I. Bevezetés; jogszabályi környezet



2021. július 1-jével életbe lépnek az elektronikus kereskedelemre vonatkozó új forgalmi adó (hozzáadottérték-adó) szabályok. A vonatkozó rendelkezéseket – a közös hozzáadottértékadó-rendszerről szóló 2006/112/EK irányelvvel (a továbbiakban: Héa-irányelv) összhangban – részben az általános forgalmi adóról szóló 2007. évi CXXVII. törvény tartalmazza (a továbbiakban: Áfa tv.), másrészt Héa-irányelv végrehajtási intézkedéseinek megállapításáról szóló 282/2011/EU végrehajtási rendelet (a továbbiakban: Vhr.), amely közvetlenül hatályos és alkalmazandó a Közösség valamennyi tagállamában. 





II. A módosítás indoka, célja



2015. január 1-jével a fogyasztás (vagy célország) szerinti adóztatás elvének kiszélesítése érdekében uniós szinten bevezetésre került a MOSS rendszer (Mini One Stop Shop – mini egyablakos ügyintézés), amely az ún. távolról is nyújtható szolgáltatások – telekommunikációs, rádiós és audiovizuális médiaszolgáltatások, illetve elektronikus úton nyújtott szolgáltatások – vonatkozásában hivatott biztosítani, hogy ezen szolgáltatások után a fogyasztás helye szerinti tagállamban történjen az adóztatás. Az egyablakos rendszer 2021. július 1-jéig lehetővé teszi, hogy a közösségi adóalany a letelepedésétől eltérő tagállamban teljesített ügylet utáni, a nem közösségi adóalany bármely tagállamban teljesített ügylet utáni bevallási és adófizetési kötelezettségét egy tagállamban teljesítse.



Az e-kereskedelmi vagy más néven digitális áfacsomag célja, hogy megkönnyítse a határokon átnyúló kereskedelmet (ezen belül egyszerűsödjön az adófizetés, adóbeszedés), támogassa az áfacsalás elleni küzdelmet, biztosítsa az uniós és nem uniós vállalkozások közötti tisztességes versenyt, továbbá erősítse a fogyasztás (vagy célország) szerinti adóztatás elvét. 

Mivel az elektronikus kereskedelem adta lehetőségek nagymértékben megnövelték a harmadik országokból a Közösségbe érkező küldemények számát, így az e-kereskedelmi áfacsomag másik fontos célja, hogy a kisértékű importküldemények áfa mentessége által generált problémákat ki lehessen küszöbölni.



2021. július 1-jétől a MOSS rendszer alkalmazási köre kibővül, azt a Közösség valamennyi tagállamában az új egyablakos rendszer, az OSS rendszer (One Stop Shop) váltja fel, valamint a kis értékű importküldemények áfa mentességének eltörlése mellett a módosítás – a jelenlegi megoldás, azaz az importot terhelő áfa kivetése, illetve az import áfa önadózás mellett – két alternatívát vezet be az importot terhelő áfa megfizetésére. 





III. A módosítások összefoglalása



A változások több területet is érintenek: 



a módosítás kiterjeszti a jelenlegi egyablakos rendszer (MOSS) alkalmazási hatályát valamennyi, nem adóalanynak nyújtott (B2C) szolgáltatásra. 2021. július 1-jétől minden, nem adóalany részére nyújtott szolgáltatás után elegendő egy tagállamban bejelentkezni a bevallási és adófizetési kötelezettség teljesítéséhez, azokban az esetekben, amikor a szolgáltatás nyújtója nem telepedett le a teljesítési hely szerinti tagállamban. 

2021. július 1-jétől az egyablakos rendszer alkalmazási hatálya kiterjed a termékek Közösségen belüli távértékesítésére is, így az adóalanyok által a letelepedésüktől eltérő tagállamban teljesített termék Közösségen belüli távértékesítése esetén is lehetővé válik az egyablakos rendszer használata az áfa bevallására és megfizetésére.    

2021. július 1-jétől megszűnik a kis értékű, 22 euró értékét meg nem haladó termékek import áfa mentessége. A módosítás ezen változással összefüggésben a termékimport kapcsán – a jelenlegi megoldás, azaz az importot terhelő áfa kivetése, az import áfa önadózás mellett – az áfa megfizetésére és bevallására két alternatívát vezet be: harmadik államból importált termékek távértékesítése  esetén, ha a termék értéke nem haladja meg a 150 euró belső értéket, az adóalanyok alkalmazhatják az import egyablakos rendszert (IOSS – Import One Stop Shop) , vagy lehetőség van egyszerűsített eljárásban történő import áfa fizetésre (import áfa különös szabályok vagy special arrangement) .  

Az új szabályozás adófizetésre kötelezetté teszi azokat az elektronikus felületeket, online piactereket, platformokat működtető adóalanyokat (a továbbiakban: platform), amelyek más adóalany (értékesítő) által történő termék értékesítését segítik elő az elektronikus felület használatával. A platformok adófizetésre kötelezetté tételéhez a módosítás egy fikcióval két ügyletre bontja a termékértékesítést, és úgy tekinti, mintha az adott terméket az értékesítő a platformnak, a platform pedig a megrendelőnek értékesítette volna. 



IV. Az egyablakos rendszer kiterjesztése a nem adóalanyok részére nyújtott szolgáltatásokra, valamint a Közösségen belüli távértékesítésekre



Az új szabályozás kiterjeszti az egyablakos rendszer alkalmazásának hatályát minden, a Közösség tagállamában nem adóalany részére nyújtott szolgáltatás utáni, illetve Közösségen belüli távértékesítés utáni bevallási és adófizetési kötelezettség alkalmazására. Ezen belül – összhangban az uniós héa-szabályokkal – külön egyablakos rendszert állapít meg a Közösségen kívül letelepedett adóalanyok által a közösségi nem adóalanyok részére nyújtott szolgáltatások (nem uniós egyablakos rendszer vagy nem uniós különös szabályozás), valamint a Közösségen belüli távértékesítések, az elektronikus felület által elősegített egyes belföldi termékértékesítések és a belföldön letelepedett adóalany által nyújtott szolgáltatások utáni általános forgalmi adó megfizetésére és bevallására (uniós egyablakos rendszer vagy uniós különös szabályozás ).





IV. 1. Nem uniós különös szabályozás



A Közösség területén nem letelepedett adóalany – azaz az olyan adóalany, aki (amely) nem telepedett le gazdasági céllal a Közösség területén, gazdasági célú letelepedés hiányában pedig nem rendelkezik lakóhellyel vagy szokásos tartózkodási hellyel a Közösség területén – választhatja, hogy a Közösség területén gazdasági céllal letelepedett, gazdasági célú letelepedés hiányában ott lakóhellyel vagy szokásos tartózkodási hellyel rendelkező nem adóalany részére nyújtott szolgáltatása utáni adófizetési és adóbevallási kötelezettségének az állami adó- és vámhatóság útján tesz eleget. Az adóalany pénzügyi képviselő nélkül is eljárhat, tehát közvetlenül regisztrálhat a nem uniós egyablakos rendszerbe. (A gazdasági célú letelepedésre vonatkozó szabályokat az Áfa tv. 254. §-a tartalmazza.)



A nyilvántartásba vételhez az adóalany elektronikus úton köteles bejelenteni az Áfa tv-ben meghatározott adatokat az adóhatóságnak, amely bejelentés alapján az adóhatóság nyilvántartásba veszi a nem uniós különös szabályozást alkalmazó adóalanyok között, és ezen különös szabályozás alkalmazásához szükséges, ún. nem uniós azonosító számmal látja el, amelyről elektronikus úton értesíti az adóalanyt. A bejelentkezésre 2021. április 1-jétől nyílik lehetőség, az egyablakos rendszert azonban csak 2021. július 1-jével kezdődő adómegállapítási időszaktól lehet alkalmazni.   



A nem uniós különös szabályozást alkalmazó adóalanyok negyedévente kötelesek bevallást benyújtani. A bevallást azokra a negyedévekre is be kell nyújtani – a negyedévet követő hónap végéig –, amikor az adóalany nem teljesített nem uniós különös szabályozás hatálya alá tartozó szolgáltatást. Az adót a bevallás benyújtásával egy időben, legkésőbb a bevallás benyújtására előírt határidőig, az adóhatóság által közzétett bankszámlára forintban, átutalással kell megfizetni, hivatkozva a befizetés alapjául szolgáló adóbevallásra. 



A fenti szabályokon túl az Áfa tv. meghatározza a változások bejelentésére, a nyilvántartásból való törlésre, valamint az adóalanynak a nyilvántartás-vezetési kötelezettségére, továbbá a bevallás tartalmára és módosítására vonatkozó részletszabályokat. 



Fontos kiemelni, hogy a szolgáltatások teljesítési helyére vonatkozó szabályok nem változtak. Ennek megfelelően, igaz ugyan, hogy az egyablakos rendszer kiterjed minden, nem adóalany részére nyújtott szolgáltatásra, azonban a nem uniós különös szabályozás csak azon szolgáltatások esetében alkalmazható, amelyek esetében a teljesítés helye a Közösség azon tagállama, ahol a nem adóalany igénybevevő gazdasági céllal letelepedett, illetve ahol lakóhelye, szokásos tartózkodási helye van. 





IV. 2. Uniós különös szabályozás



Az uniós különös szabályozás alkalmazási hatálya alá 2021. július 1-jétől az alábbi ügyletek tartoznak:  

a) termék Közösségen belüli távértékesítése 

b) elektronikus felületet üzemeltető adóalanyok egyes belföldi termékértékesítése, valamint

c) nem adóalany részére nyújtott szolgáltatás.  



Az Áfa tv. szabályai alapján a Közösség területén nem letelepedett adóalany választhatja, hogy termék Közösségen belüli távértékesítése utáni adófizetési és adóbevallási kötelezettségének az állami adó- és vámhatóság útján tesz eleget, feltéve, hogy a terméket belföldről adja fel küldeményként vagy fuvarozza el. A Közösség területén nem letelepedett adóalany az uniós különös szabályozást csak termék Közösségen belüli távértékesítésére választhatja, szolgáltatások vonatkozásában a nem uniós különös szabályozást alkalmazhatja. 



Az az adóalany, aki (amely) gazdasági tevékenységének székhelye belföldön van, vagy gazdasági tevékenységének székhelye a Közösség területén kívül van, azonban belföldön rendelkezik állandó telephellyel, választhatja, hogy a Közösség azon tagállamában teljesített termék Közösségen belüli távértékesítése és nem adóalany részére nyújtott szolgáltatása utáni adófizetési és adóbevallási kötelezettségének, ahol nem telepedett le gazdasági céllal, az állami adó- és vámhatóság útján tesz eleget. 



Az adóalanyok választásukat 2021. április 1-jétől jelenthetik be az állami adó- és vámhatósághoz, az egyablakos rendszert azonban csak 2021. július 1-jével kezdődő adómegállapítási időszaktól lehet alkalmazni.



Az Áfa tv. negyedéves bevallási kötelezettséget ír elő az uniós különös szabályozást alkalmazó adóalanyok számára. A bevallást azokra a negyedévekre is be kell nyújtani – a negyedévet követő hónap végéig –, amikor az adóalany nem teljesített az uniós különös szabályozás hatálya alá tartozó ügyletet. Az adót a bevallás benyújtásával egy időben, legkésőbb a bevallás benyújtására előírt határidőig, az adóhatóság által közzétett bankszámlára forintban, átutalással kell megfizetni, hivatkozva a befizetés alapjául szolgáló adóbevallásra. 



A fenti szabályokon túl az Áfa tv. meghatározza a változások bejelentésére, a nyilvántartásból való törlésre, valamint az adóalanynak a nyilvántartás-vezetési kötelezettségére, továbbá a bevallás tartalmára és módosítására vonatkozó részletszabályokat.



IV. 3. A kisvállalkozások adminisztratív kötelezettségeinek enyhítése



A módosítás az egyablakos rendszernek a Közösségen belüli távértékesítésekre történő kiterjesztésével párhuzamosan a jelenlegi tagállami értékhatárokat (35.000 euró, illetve 100.000 euró) eltörli, és a kisvállalkozások adminisztratív kötelezettségeinek enyhítése érdekében az Áfa tv. 45/A. § 2021. július 1-jéig hatályos (3)-(6) bekezdéseiben foglalt, jelenleg is ismert könnyítést kiterjeszti a Közösségen belüli távértékesítést (is) teljesítő adóalanyokra.  Amennyiben az adóalany a Közösségen belül csak egyetlen tagállamban telepedett le, és az adott valamint az azt megelőző naptári évben 10.000 eurónak megfelelő összeget meg nem haladóan nyújtott a letelepedésétől eltérő tagállami nem adóalany részére Áfa tv. 45/A. § (1) bekezdése szerinti távolról is nyújtható szolgáltatást, illetve teljesített Közösségen belüli távértékesítést, úgy ezen ügyletek esetében az adóalany letelepedése szerinti tagállam, illetve a termék feladási helye szerinti tagállam marad a teljesítési helye, így annak szabályai szerint kell adóznia. Ugyanakkor az adóalany az értékhatár alatt is dönthet úgy, hogy a Közösségen belüli távértékesítésre, illetve a 45/A. § (1) bekezdése szerinti szolgáltatásokra meghatározott főszabály szerint a fogyasztás tagállamában teljesíti adókötelezettségét, azonban ebben az esetben választásához a választása évét követő második év végéig kötve van. 





IV. 4. Adólevonás 



Az egyablakos rendszeren keresztül kizárólag a fizetendő adó rendezésére van lehetőség. Így amennyiben a belföldön gazdasági céllal nem letelepedett adóalany kizárólag az egyablakos rendszerben van nyilvántartásba véve belföldön vagy egy másik tagállamban, és előzetesen felszámított levonható adót szeretne érvényesíteni, akkor azt a belföldön nem letelepedett adóalanyok adó visszatéríttetésére vonatkozó különös szabályok szerint teheti meg. Abban az esetben azonban, ha egyéb tevékenysége folytán a belföldön nem letelepedett adóalany belföldön adóalanyként nyilvántartásba van véve (vagy erre lenne kötelezett), akkor az előzetesen felszámított levonható adó érvényesítését a belföldön benyújtandó áfa bevallása keretében tudja megtenni.



Az uniós különös szabályozást alkalmazó belföldi – Magyarországon székhellyel vagy Áfa tv. szerinti állandó telephellyel rendelkező – adóalanyok az előzetesen felszámított levonható áfát a ’65 számú áfabevallásban helyezhetik levonásba. 





IV. 5. Átmeneti rendelkezések 



Ha a Közösség területén nem letelepedett adóalany 2021. április 1-jén szerepel az állami adó- és vámhatóságnak az adózás rendjéről szóló 2017. évi CL. törvény (a továbbiakban: Art.) szerinti távolról is nyújtható szolgáltatásokat nyújtó adózókra vonatkozó különös szabályokat alkalmazó, Európai Unióban nem letelepedett adózókra vonatkozó nyilvántartásában, azaz korábban már bejelentkezett a MOSS rendszer nem uniós sémájába, akkor a nem uniós egyablakos rendszer (OSS nem uniós sémája) további használatához nem kell ismételten bejelentkeznie, azonban az átmeneti rendelkezésekben meghatározott bizonyos adatokat 2021. június 15-ig elektronikus úton köteles bejelenteni az adóhatóságnak. (A bejelentés elmulasztását úgy kell tekinteni, hogy az adóalany a továbbiakban nem kívánja a nem uniós különös szabályozást alkalmazni.)  Ha a Közösség területén nem letelepedett adóalany termék Közösségen belüli távértékesítése után is az egyablakos rendszeren keresztül kívánja adófizetési és bevallási kötelezettségét teljesíteni, és ehhez Magyarországon kíván bejelentkezni az egyablakos rendszerbe, úgy az adóalanynak – tekintettel arra, hogy a távértékesítésekre a nem uniós különös szabályozás nem alkalmazható – be kell jelentkeznie az uniós egyablakos rendszerbe is. 



A belföldön letelepedett, az állami adó- és vámhatóságnak az Art. szerinti távolról is nyújtható szolgáltatásokat nyújtó adózókra vonatkozó, különös szabályozás hatálya alatt álló adózókra vonatkozó nyilvántartásában, azaz a MOSS rendszer uniós sémájában 2021. április 1-jén szereplő adóalanyoknak szintén nem kell újra bejelentkezniük az uniós egyablakos rendszer (OSS uniós sémája) további használatához, elegendő az átmeneti rendelkezésekben meghatározott bizonyos adatok 2021. június 15-ig elektronikus úton bejelenteni az adóhatóságnak. (A bejelentés elmulasztását úgy kell tekinteni, hogy az adóalany a továbbiakban nem kívánja az uniós különös szabályozást alkalmazni.) 

 

V. Importra vonatkozó új szabályok 



2021. július 1-jétől a 22 eurót meg nem haladó értékű import küldemények áfa mentessége megszűnik. A módosítás az említett áfa mentesség megszűntetése mellett két teljesen új konstrukciót vezet be a 150 euró belső értéket meg nem haladó importküldemények utáni áfa megfizetésére (150 euró értékhatár alatt - egyes kivételektől eltekintve - a termékimport vámmentes .) Az új szabályozás a jelenlegi megoldás, azaz az importot terhelő áfa kivetése mellett két alternatívát vezet be. A módosítás értelmében az áfa megfizetése három módon alakulhat:



a) az adóalanyok alkalmazhatják az import egyablakos rendszert (más néven IOSS-t),

b) lehetőség van egyszerűsített eljárásban történő import áfa fizetésre (különös szabályok vagy special arrangement), továbbá,

c) ha az első két eset egyikét sem alkalmazzák, akkor a vámhatóság veti ki az import áfát – ha az importáló nem rendelkezik import áfa önadózási engedéllyel –, azaz a termékimportra vonatkozó főszabályt kell alkalmazni.  





V. 1. Az import egyablakos rendszer (IOSS) – harmadik államból importált termék távértékesítésére vonatkozó különös szabályozás



Az Áfa tv. a harmadik államból importált termék távértékesítése esetén a 150 euró belső értéket meg nem haladó import küldemények távértékesítése kapcsán lehetővé teszi (a jövedéki termékek kivételével), hogy az adóalany – választása alapján – adófizetési kötelezettségét az import egyablakos rendszeren keresztül teljesítse . 



Ha a terméket harmadik államból vagy harmadik állam területével egy tekintet alá eső területről import küldeményként értékesítik távértékesítés keretében, lényeges, hogy az ügylet két jogcímen is adóztatandó, egyrészt termékimport, másrészt import küldemény távértékesítése jogcímén. Amennyiben a termék rendeltetési helye ugyanabban a tagállamban van, ahol a terméket vámjogi szabadforgalomba helyezték, és az adóalany alkalmazza az IOSS-t, úgy az importált termék távértékesítése után az adó a termék rendeltetési helye szerinti tagállamban esedékes, ugyanakkor a termékimport – amennyiben a távértékesítést teljesítő adóalany alkalmazza az IOSS-t – mentes az áfa alól. Ha a terméket a termék rendeltetési helyétől eltérő tagállamban helyezték vámjogi szabadforgalomba, úgy az ügylet a rendeltetési helyen teljesül, vagyis az importált termék távértékesítése után az áfát a termék rendeltetési helye szerinti tagállamban kell megfizetni, függetlenül attól, hogy az értékesítő az IOSS-t alkalmazza-e vagy sem.



Az import egyablakos rendszerbe bizonyos adóalanyok közvetlenül is bejelentkezhetnek, míg egyes adóalanyok csak közvetítőn keresztül regisztrálhatnak az IOSS-be. A vonatkozó szabályok értelmében a belföldön gazdasági céllal letelepedett adóalany, valamint olyan harmadik országban letelepedett adóalany, amely harmadik országgal az Európai Unió megfelelő együttműködési és adóbehajtási megállapodással rendelkezik (jelenleg csak egy ilyen ország van, Norvégia), közvetlenül, közvetítő igénybevétele nélkül regisztrálhat az import egyablakos rendszerbe, míg a Közösség területén gazdasági céllal nem letelepedett adóalany, valamint a belföldön nem, de a Közösség másik tagállamában letelepedett adóalany kizárólag belföldön gazdasági céllal letelepedett közvetítőn keresztül kérelmezheti az import egyablakos rendszerbe történő nyilvántartásba vételét. 



A bejelentkezésre mind az IOSS-t alkalmazó adóalanyok, mind a közvetítőként eljáró gazdasági szereplők vonatkozásában 2021. április 1-jétől nyílik meg a lehetőség, az egyablakos rendszert azonban csak 2021. július 1-jével kezdődő adómegállapítási időszaktól lehet alkalmazni. 



Az import különös szabályozás alá tartozó ügyletekről az adóalany vagy a közvetítő havonta, elektronikus úton nyújtja be a bevallást – függetlenül attól, hogy az adott adómegállapítási időszakban az adóalany teljesített-e IOSS alá tartozó, harmadik államból importált termék távértékesítését – és fizeti meg az adót a bevallás benyújtásával egy időben, de legkésőbb az adómegállapítási időszak végét követő hónap végéig. Az adót az állami adó- és vámhatóság által közzétett számlára forintban, átutalással kell megfizetni, hivatkozva a befizetés alapjául szolgáló adóbevallásra.



Az Áfa tv. a fentieken túl meghatározza az adóalany és a közvetítő által teljesítendő bejelentési kötelezettség tartalmát, a változások bejelentésére, a nyilvántartásból való törlésre, valamint az adóalanynak a nyilvántartás-vezetési kötelezettségére, továbbá a bevallás tartalmára és módosítására vonatkozó részletszabályokat. 



V. 2. Adólevonás



Az IOSS-en keresztül kizárólag a fizetendő adó rendezésére van lehetőség, az előzetesen felszámított adó levonására nincs. Ha a belföldön nem letelepedett adóalany kizárólag az import egyablakos rendszerben van nyilvántartásba véve, és azon keresztül tesz eleget adófizetési kötelezettségének, az előzetesen felszámított levonható adó érvényesítését a belföldön nem letelepedett adóalanyok adó-visszatéríttetésére vonatkozó különös szabályok szerint teheti meg.  Abban az esetben azonban, ha egyéb tevékenysége folytán a belföldön nem letelepedett adóalany belföldön adóalanyként nyilvántartásba van véve vagy erre lenne kötelezett, akkor az előzetesen felszámított levonható adó érvényesítését a belföldön benyújtandó áfa bevallása keretében tudja megtenni. A Magyarországon székhellyel vagy Áfa tv. szerinti állandó telephellyel rendelkező adóalanyok az előzetesen felszámított levonható áfát a ’65 számú áfabevallásban helyezhetik levonásba.





V. 3. Egyszerűsített eljárásban történő import áfa fizetés - import áfa különös szabályozás (special arrangement)



Az import áfa különös szabályozás a 150 eurónak megfelelő belső értéket meg nem haladó, harmadik államból importált termékek távértékesítése esetén alkalmazható, ha az értékesítő nem alkalmazza az IOSS-t. 



Termékimport esetén a jelenlegi szabályok szerint a vámhatóság kivetéssel állapítja meg az adót, vagy önadózási engedély birtokában az adófizetésre kötelezett állapítja meg az adót. Az eljárás egyszerűsítése érdekében 

egyrészt az uniós vámjog végrehajtásáról szóló 2017. évi CLII. törvény (a továbbiakban: Vtv.) új szabályokkal egészül ki, melyek értelmében a vámhatóság a fizetendő általános forgalmi adó összegéről nem hoz határozatot, amennyiben az import küldemény valós értéke nem haladja meg a 150 eurót és az egyébként vámmentességet élvez, továbbá a természetes személy a vám-árunyilatkozatot a saját nevében és érdekében eljárva nyújtja be, és a benyújtott vám-árunyilatkozat alapján a vámhatóság a szabadforgalomba bocsátás vámeljárást az ügyfél által benyújtott vám-árunyilatkozatban foglaltakkal megegyezően folytatja le, 

másrészt az Áfa tv. is kiegészül egy új szabállyal, amely kimondja, hogy a kivetésre, valamint az önadózásra vonatkozó szabályoktól eltérően az import áfa különös szabályozás alkalmazása esetén az adóbeszedésre kötelezett állapítja meg az adót.  



Az import áfa különös szabályozást az a belföldön nyilvántartásba vett adóalany alkalmazhatja, amely a vámjogi szabályok szerinti halasztott vámfizetési engedéllyel rendelkezik. .A különös szabályozást alkalmazó adóalanyok (jellemzően postai, gyorspostai szolgáltatók) – az állami adó- és vámhatóságnak tett előzetes bejelentést követően, – melyre 2021. április 1-jétől nyílik lehetőség – a termék szabadforgalomba bocsátását kezdeményező adóalanyként

a termék címzettjének megbízásából járnak el (kivételt ez alól az az eset képez, ha címzett a vám-árunyilatkozat benyújtásáig ettől eltérő tartalmú nyilatkozatot tesz) 

beszedik tőle az áfát – melyet elektronikus úton, havi bevallás keretében vallanak be –, 

és megfizetik a költségvetés irányába. 



A bevallás benyújtásának határideje az import vám megfizetésére vonatkozó határidő.  



Fontos tudni, hogy a különös szabályozás hatálya alá tartozó termékek importját minden esetben 27 százalékos forgalmi adó terheli, függetlenül attól, hogy az adott termékre az Áfa tv. esetleg kedvezményes adómértéket állapít meg.





VI. Platformokra vonatkozó szabályok



A termékek távértékesítésének jelentős hányadát - akár egyik tagállamból egy másik tagállamba irányuló távértékesítésről, akár harmadik országokból a Közösségbe irányuló távértékesítésről, akár ugyanazon tagállamon belüli távértékesítésről van szó - elektronikus felület, például online piactér, platform, portál vagy hasonló eszköz közvetítésével bonyolítják le. Az új szabályozás az áfa eredményes és hatékony beszedésének biztosításához azokat az adóalanyokat, akik, illetve amelyek a fent említett elektronikus felületek révén elősegítik a termékek távértékesítését, bevonja az értékesítéseket terhelő áfa beszedésébe. 



Nem adóalanyok részére történő bizonyos értékesítések esetén speciális szerep hárul az platformokat üzemeltető adóalanyokra. Ha egy platform 150 eurót meg nem haladó belső értékű küldeményként importált termék távértékesítését, illetve – értéktől függetlenül – Közösségben nem letelepedett adóalany által nem adóalany részére teljesített termékértékesítést segít elő (ide kell érteni azt az esetet is, amikor a termék feladási és rendeltetési helye ugyanaz a tagállam), az új szabályozás alapján – egy fikció segítségével – a platformot úgy kell tekinteni, mint amely a termék beszerzője és értékesítője egyben.  Az általános forgalmi adó szempontjából tehát úgy kell kezelni az említett eseteket, mintha két termékértékesítés teljesülne: az első ügylet az eredeti eladó és a platform között, a második ügylet pedig a platform és a vevő között teljesül. Ennek megfelelően a platformokat az általuk elősegített ügyletek vonatkozásában adófizetési kötelezettség terheli – 2021. július 1-jétől  – , amelyet a fentiekben ismertetett egyablakos rendszeren keresztül is teljesíthetnek. 



A platformokra vonatkozóan további részletes szabályozást tartalmaz a Vhr.



A jogszabályi hivatkozások az Áfa tv. és a Vtv. esetében azok 2021. április 1-jétől, illetve 2021. július 1-jétől hatályos szabályaira vonatkoznak. 

1