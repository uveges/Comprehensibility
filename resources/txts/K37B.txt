A beszerzés az igénynél kezdődik



A beszerzési folyamat érzékeny része a munkához fontos eszközök, kellékek meglétének. Egyszerűen szólva, csak annak lehet jó hatásfokkal segíteni, aki tudja, hogy mit akar. Ehhez nyújtunk segítséget, amikor bemutatjuk, milyen kritériumoknak kell megfelelnie egy pontos igénylésnek.



Ha röviden szeretnénk meghatározni, akkor azt mondhatjuk, hogy a „jó igény” megalapozott, indokolt, egyértelmű, jól megfogalmazott és szakmailag helytálló.



A beszerzési igény



Tisztáznunk kell először is, hogy mit értünk beszerzési igény alatt a NAV-on belül. Az igény voltaképpen egy tárgyiasult szükséglet, mely az adott szervezet, szervezeti egység működése, a hivatali feladatok ellátása közben jelentkezik. A beszerzési igény irányulhat árubeszerzésre, azaz egy eszköz, készlet beszerzésére vagy egy szolgáltatás megrendelésére, illetve építési beruházásra. Megkülönböztethetünk egymástól a napi működéshez szükséges, illetve attól eltérően felmerülő, valamint meghibásodás miatt keletkező igényeket. 

Minden beszerzési igény esetében röviden ki kell fejteni az igénylés célját, szakmai indokát, ami igazolja a beszerzés megalapozottságát. Röviden meg kell fogalmazni azt, hogy milyen konkrét kockázata van annak, ha az adott beszerzés elmarad.



A műszaki leírás

 

Az igényelt eszközt, készletet vagy szolgáltatást az igényhez csatolt műszaki leírásban a lehető legpontosabban, kellő részletességgel és egyértelműen meg kell határozni, kitérve az adott termék vagy szolgáltatás műszaki sajátosságaira. A beszerzési igény meghatározásakor az igénylőnek szem előtt kell tartania, hogy például egy árubeszerzéshez ne egy konkrét terméktípust, márkát, gyártmányt jelöljön meg, hanem csak a termék főbb paramétereit („-tól -ig”, „min.- max.” tartományban), jellemző tulajdonságait, a termékkel szemben támasztott minimális követelményeket. Kivételes esetben, ha nem lehetséges a beszerzés tárgyának pontos és érthető leírása vagy ha jogszabály lehetőséget ad, lehet konkrét terméket megjelölni, azonban ebben az esetben „az azzal egyenértékű” kifejezést mindig fel kell tüntetni, továbbá meg kell határozni az egyenértékűség kritériumait is, azt, hogy pontosan mit fogadunk el egyenértékűnek.



Ajánlattétel



Ki kell térni továbbá az igényelt termék, szolgáltatás pontos mennyiségére, időtartamára a teljesítési helyre, a teljesítést igazoló – illetve akadályoztatása esetén kijelölt helyettesének – és a kapcsolattartó személyére, elérhetőségére.

Az igénylőnek meg kell jelölnie legalább három olyan gazdasági szereplőt feltüntetve azok elérhetőségeit, akiktől az adott termék vagy szolgáltatás beszerezhető, és akiket a beszerzési eljárásban ajánlattételre felkérni javasol. Ha az igénylőnek tudomása van arról, hogy a beszerzési igény kapcsolatban áll másik, folyamatban lévő eljárással, hatályos vagy lejárt szerződéssel, megrendeléssel, akkor erre az igényléskor utalni kell.



Az igénylő felelőssége



A beszerzési igény megfogalmazásáért és annak műszaki megfelelőségéért az igénylő felel. Az igénylőnek az igényt az erre kialakított, SharePoint (SP) felületen keresztül kell rögzíteni és benyújtani. Az SP felületen keresztül beszerzési igényt, a szervezeti egység vezetője által kijelölt, jogosultsággal rendelkező foglalkoztatott rögzíthet, azonban annak benyújtására kizárólag vezetői munkakört betöltő személy jogosult.



Speciális esetek

 

Bizonyos beszerzési igények benyújtására speciális szabályok vonatkoznak. Ezek közül a leggyakoribb példa, hogy informatikai működtetési és fejlesztési feladatokhoz kapcsolódó, valamint a Digitális Kormányzati Ügynökség Zrt. hatáskörébe tartozó beszerzésre vonatkozó informatikai igényeket a NAV KI Informatikai Főosztálya, míg a lőfegyverekre, fegyverzeti anyagokra vonatkozó és a Védelmi Beszerzési Ügynökség Zrt. hatáskörébe tartozó beszerzési igényeket kizárólag a NAV KI Rendészeti Főosztálya nyújthat be. Az igénylőnek ilyen speciális beszerzési igény esetén egyeztetnie kell a benyújtásra jogosult szakterülettel.