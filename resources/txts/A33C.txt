A fémkereskedelmi engedély visszavonása után kaphat-e új engedélyt a fémkereskedő?



Igen.







A fémkereskedelemről szóló 2013. évi CXL. törvény (a továbbiakban: Fémtv.) nem határoz meg tiltó, korlátozó rendelkezést: a fémkereskedelmi engedélytől megfosztott gazdálkodó kiválthat új fémkereskedelmi engedélyt, ha teljesíti a szükséges feltételeket.



Fémkereskedelmi engedélyt az kaphat,



aki a Fémtv. szerinti nyilvántartási rendszerét úgy alakítja ki, hogy annak alapján az átvett, tárolt és raktározott fémkereskedelmiengedély-köteles termék mennyisége ellenőrizhető;

akinek nincs a NAV, és a székhelye és a telephelye szerint illetékes önkormányzati adóhatóság által nyilvántartott vám- vagy adótartozása, és nyilatkozik arról, hogy egyéb köztartozása sem áll fenn;

aki nem áll csőd-, felszámolási vagy végelszámolási eljárás alatt;

aki a tevékenységi biztosítékot rendelkezésre bocsátotta, letétbe helyezte vagy átutalta; 

aki a tevékenységre vonatkozó adatszolgáltatási kötelezettségét elektronikusan teljesíti a NAV-nak.



Nem adható ki engedély, ha a kérelmezőt vagy a kérelmező szervezet vezetőjét, vezető tisztségviselőjét:



pénzügyi, vagyon elleni, gazdasági, közegészség elleni bűncselekmény vagy a közélet tisztasága elleni bűncselekmény, vagy

a Büntető Törvénykönyvről szóló 2012. évi C. törvény (a továbbiakban: Btk.) XVII., XXIII. vagy XXXV–XLIII. Fejezetében meghatározott bűncselekmény



elkövetése miatt jogerősen elítélték, és a kérelem benyújtásakor még nem mentesült a büntetett előélethez fűződő hátrányos következmények alól, továbbá, ha a foglalkozástól eltiltás hatálya alatt áll. 



Egy hely fémkereskedelmi telephelyként akkor engedélyezhető, ha a kérelmező tartozásmentes.



Nem akadálya az engedély kiadásának a közteher- és bírságtartozás, ha a hely tulajdonjogát a kérelmező hatósági határozattal, felszámolással vagy árverés útján szerezte meg, és ha a kérelmező igazolja, hogy az adásvétel előtt a telephely eladója a tartozásmentesség igazolásait a rendelkezésére bocsátotta.

Telephellyel rendelkező fémkereskedő tárolhat fémkereskedelmiengedély-köteles anyagot egy másik fémkereskedő telephelyén?



Igen.







A fémkereskedelmi engedélyben rögzített telephellyel rendelkező fémkereskedő a fémkereskedelmiengedély-köteles anyagot saját vagy más fémkereskedő fémkereskedelmi engedélyben meghatározott telephelyén raktározhatja és tárolhatja az alábbiak kivételével:



a telephelyen kívüli tárolás a rakodási, illetve vasúti, vízi szállítási tevékenységhez kapcsolódik, annak részeként jelenik meg,

a telephelyen kívüli tárolás bérmunkában történik, és a szerződő fél – a foglalkoztatotti létszám 20 százalékát mindenkor elérő létszámban – csökkent munkaképességűeket alkalmazó személy vagy büntetés-végrehajtási szerv.





A telephellyel nem rendelkező fémkereskedőre ez a szabályzás nem alkalmazható. A telephely nélküli fémkereskedő a fémkereskedelmiengedély-köteles anyag tárolását nem végezheti, még telephellyel rendelkező más fémkereskedőnél sem. Így a kizárólag közvetítői tevékenységet, továbbértékesítést végző fémkereskedő nem tárolhat, raktározhat fémkereskedelmiengedély-köteles anyagot semmilyen formában.





Telephely nélküli fémkereskedő a tulajdonába került fémkereskedelmiengedély-köteles anyagot tárolhatja-e telephellyel rendelkező fémkereskedőnél?



Nem.







Telephely nélküli fémkereskedő a tulajdonába került fémkereskedelmiengedély-köteles anyagot nem tárolhatja, még telephellyel rendelkező fémkereskedőnél sem.



Van-e lehetőség méltányosságot gyakorolni a fémkereskedelmi eljárásokban?



Igen.







A kiszabott bírság összege kivételes méltánylást érdemlő esetben hivatalból vagy kérelemre mérsékelhető, ha a körülményekből megállapítható, hogy a jogsértő személy az adott helyzetben a tőle elvárható körültekintéssel járt el.



Nem lehet a bírságot mérsékelni, ha:



a jogsértő személy e törvény rendelkezéseinek megsértése miatt korábban végleges döntéssel bírságot kapott,

a jogsértő személy fémkereskedelmi engedély nélkül folytatott fémkereskedelmiengedély-köteles tevékenységet, vagy

a jogsértésre bűncselekmény vagy szabálysértés elkövetésével került sor.



Éves szerződéssel, rendszeres eladásnál kell-e a fémkereskedőnek minden alkalommal írásbeli megállapodást kitölteni?



Nem.





A fémkereskedő fémkereskedelmiengedély-köteles anyagot írásba foglalt megállapodás alapján szerezhet be.







Ha a fémkereskedő keretszerződés alapján kíván fémkereskedelmiengedély-köteles anyagot felvásárolni, a szükséges adatokat tartalmazó keretszerződés elfogadható írásbeli megállapodásként.



Mi a teendő, ha üzemzavar miatt a fémkereskedő nem tud adatot szolgáltatni?



Igazolási kérelmet kell előterjeszteni a Nemzeti Adó- és Vámhivatalhoz (NAV). 







Ha a fémkereskedő elektronikus adatszolgáltatása, a napi bejelentés, illetve a havi zárás akadályba ütközik, akkor igazolási kérelmet kell előterjeszteni.



Az igazolási kérelemről a NAV azon szerve dönt, amelyet a határidő elmulasztása érint. Az igazolási kérelmet a mulasztásról való tudomásszerzést vagy az akadály megszűnését követő nyolc napon belül, de legkésőbb az elmulasztott határnaptól vagy az elmulasztott határidő utolsó napjától számított hat hónapon belül lehet előterjeszteni. A határidő elmulasztásakor – ha a feltételek fennállnak – az igazolási kérelemmel együtt pótolni kell az elmulasztott cselekményt is.



Ha a fémkereskedő az üzemzavar miatt adatszolgáltatási kötelezettségének nem tud eleget tenni, akkor az akadály elhárításáig hitelesített manuális nyilvántartást kell vezetnie. Az akadály elhárítása után a fémkereskedőnek haladéktalanul pótolnia kell az engedélyezett nyilvántartó programjába az üzemzavar ideje alatt manuálisan rögzített adatokat.



A fémkereskedelmi tevékenységről szóló napi bejelentés, a fémkereskedelmi készletnyilvántartás havi zárása, valamint a határon átnyúló fémkereskedelmi tevékenységet folytató fémkereskedő fémkereskedelmi tevékenységéről szóló eseti napi bejelentés egyik kötelező adattartama a bejelentő azonosítója. Mit takar a bejelentő azonosítója kifejezés?







Az azonosító az Ügyfélkapun, illetve az EGYKE-adatlapon regisztrált bejelentő adóazonosító jele. 

Milyen bankgarancia fogadható el tevékenységi biztosítékként? Van-e valamilyen formai követelménye?



Pénzügyi biztosítékként olyan garanciaszerződés fogadható el, amely



az engedélyező vámszerv, mint kedvezményezett által kiadott határozatban előírt összegre szól és meghatározott határnapig érvényes;

eredeti garanciaszerződés, amelyben a garanciát vállaló hitelintézet meghatározott esetekben, a kedvezményezett igénybejelentése alapján, feltétel nélkül – a banki forgalom szabályozására vonatkozó előírások szerint, de legfeljebb 3 banki napon belül – teljesít;

a fizetési igény bejelentésére az engedélyező vámszervet kizárólagos kedvezményezettként jelöli meg;

visszavonhatatlan vagy kizárólag a kedvezményezett jóváhagyásával visszavonható.





Nem fogadható el a garanciaszerződés, ha a garanciát vállaló hitelintézettel szemben kivételes intézkedésre kerül sor.



A garanciaszerződés kötelező tartalmi elemeit a Korm. rendelet 9. § (5) bekezdése határozza meg.



A nyilvántartó program engedélyezésénél pontosan melyik hatályos jogszabályi rendelkezésekre gondol a jogalkotó?



Hatályos jogszabályi rendelkezések alatt értendő a fémkereskedelemről szóló 2013. évi CXL. törvény, illetve a Korm. rendelet nyilvántartás vezetésére vonatkozó rendelkezéseinek összessége.



Milyen tevékenységhez szükséges fémkereskedelmi engedély?



Fémkereskedelmiengedély-köteles tevékenységhez, vagyis Magyarországon ellenértékért vagy ellenszolgáltatásért cserébe, hasznosítási célú fémkereskedelmiengedély-köteles anyag beszerzéséhez. 



A jogszabály szerint:

fémkereskedelmiengedély-köteles anyag: a Fémtv. mellékletében meghatározott fémet, annak törmelékét vagy ötvözetét tartalmazó dolog, kivéve a fémtermékek előállítását üzletszerűen folytató jogi személy vagy jogi személyiség nélküli szervezet által előállított elsődleges alapanyag, félgyártmány, valamint a gumiabroncs és a csomagolóanyagként betöltendő funkcióját még őrző csomagolás;

fémkereskedelmi tevékenység: a fémkereskedelmiengedély-köteles anyag meghatározott hasznosítási célú felvásárlása; 

felvásárlás: fémkereskedelmiengedély-köteles anyag beszerzése ellenérték vagy ellenszolgáltatás fejében;

hasznosítás: fémkereskedelmiengedély-köteles anyag fémtartalmának feldolgozása, beolvasztása, megmunkálása, átalakítása.



A fentiek értelmében a fémkereskedelmiengedély-köteles anyag beszerzése, felvásárlása csak akkor minősül fémkereskedelmiengedély-köteles tevékenységnek, ha a feltételek együttesen teljesülnek:

		 

Magyarországon,

fémkereskedelmiengedély-köteles anyag,

hasznosítási célú felvásárlása.



Tehát a fémkereskedelmiengedély-köteles anyagokkal folytatott tevékenységek közül csak a felvásárláshoz szükséges fémkereskedelmi engedély. Vagyis az végez fémkereskedelmiengedély-köteles tevékenységet, aki Magyarországon fémkereskedelmiengedély-köteles anyagot ellenérték vagy ellenszolgáltatás fejében szerez be hasznosítás céljából.



A hasznosítási célnak nem szükséges közvetlenül a fémkereskedelmiengedély-köteles anyag felvásárlójánál megvalósulnia. 



Milyen fémhulladékok az úgynevezett „érzékeny”, felismerésre alkalmas jellemzőjű fémkereskedelmiengedély-köteles anyagok?



Az úgynevezett „érzékeny”, felismerésre alkalmas jellemzőjű fémkereskedelmiengedély-köteles anyagok: 



Felismerésre alkalmas jellemző kódja

Felismerésre alkalmas jellemző megnevezése

2.

csatornafedél, csatornarács, vízelvezető csatorna elemeinek fémhulladéka

7.

ipari elektronikai berendezés, villanyoszlop fémhulladéka, trafóházak, elektromos betápláló transzformátor, elosztószekrények

8.

emléktábla fémhulladéka

10.

építőipar segédeszközeinek fémhulladéka (állványrendszer, zsalurendszer)

14.

ipari és mezőgazdasági vízépítési berendezések és alkatrészek, zsilipek, árvízvédelmi berendezések és alkatrészeinek fémhulladéka

17.

ipari eredetű kábel fémhulladéka, ólomkábelről lebontott ólomköpeny fémhulladéka, légkábeltartó acélsodrony fémhulladéka, nagyfeszültségű kábel fémhulladéka (háztartási és irodai gépekből származó kábelhulladékok kivételével)

18.

közlekedési műtárgy fémhulladéka (híd, hídkorlát, felüljáró)

20.

vasúti alkatrészek (sín, síncsavar, kapcsolószerek, váltó), vasúti berendezések fémhulladéka, azok alkatrészeinek fémhulladéka

21.

szobor/műtárgy (öntvény/szerelt) fémhulladéka, kegyeleti dísztárgy fémhulladéka

22.

tűzcsapok, tűzcsapszerelvények

23.

telekommunikációs szolgáltatók eszközeinek, berendezéseinek fémhulladéka (például antennák, távközlési berendezések, távközlési aknafedél)

28.

közlekedési tábla



Kivételt képeznek a gyártó gazdálkodó szervezeteknél gyártási hulladékként keletkező és általuk értékesített anyagok.

Hogyan lehet az úgynevezett „érzékeny” felismerésre alkalmas jellemzőjű fémkereskedelmiengedély-köteles anyagot fémkereskedőnek értékesíteni?







Kizárólag írásbeli szerződés alapján, az abban meghatározott telephellyel rendelkező fémkereskedőnek, a közszolgáltatást nyújtó gazdálkodó szervezet, illetve a hulladékgazdálkodási közszolgáltatást nyújtó szervezet igazolásával.

Előzetes bejelentés alapján a fémkereskedelmi hatóság visszaigazolásával.







A közszolgáltatást nyújtó gazdálkodó szervezet, illetve a hulladékgazdálkodási közszolgáltatást nyújtó szervezet a nála termelődött vagy általa begyűjtött úgynevezett „érzékeny”, felismerésre alkalmas jellemzőjű fémkereskedelmiengedély-köteles anyag értékesítését írásbeli szerződés alapján, az általa kiállított igazolással értékesítheti, kizárólag az írásbeli szerződésben meghatározott telephellyel rendelkező fémkereskedőnek.



Az épületbontó, az ingatlantulajdonos, az egyéni vállalkozó, valamint a gazdálkodó szervezet az úgynevezett „érzékeny”, felismerésre alkalmas jellemzőjű fémkereskedelmiengedély-köteles anyagot előzetes bejelentés alapján, a fémkereskedelmi hatóság visszaigazolásával értékesítheti, kizárólag fémkereskedőnek.



A gyártó gazdálkodó szervezeteknél gyártási hulladékként keletkező, és általuk értékesített anyagok előzetes bejelentés és a fémkereskedelmi hatóság visszaigazolása nélkül értékesíthetők.



Magyarországon székhellyel, telephellyel nem rendelkező, fémkereskedelmi tevékenységet végző vállalkozás hogyan vásárolhat fémkereskedelmiengedély-köteles anyagot az országban?



Ha a Magyarországon székhellyel, telephellyel nem rendelkező fémkereskedelmi tevékenységet végző vállalkozás nem kohó vagy öntöde, akkor csak a NAV mint fémkereskedelmi hatóság által kiadott érvényes fémkereskedelmi engedély birtokában vásárolhat fémkereskedelmiengedély-köteles anyagot az országban. 







A fémkereskedelmi engedély iránti kérelmet – NAV_F01 – a NAV Kiemelt Adó és Vámigazgatóságához kell benyújtani.



Mit jelent a fémkereskedelmi tevékenységről szóló 443/2013. (XI. 27.) Korm. rendeletben szereplő „átmeneti vagy alkalmi jelleg”?



Az „átmeneti vagy alkalmi jelleg” kifejezés alatt a Korm. rendelet szerinti fémkereskedelmi tevékenység végzésének a gyakorisága értendő.



A Korm. rendelet szerint az, aki Magyarországon székhellyel, telephellyel nem rendelkezik és nem kohó vagy öntöde, továbbá nyereségért fémkereskedelmi tevékenységet végez Magyarországon, az határon átnyúló fémkereskedelmi tevékenységet folytató fémkereskedőnek számít. 



A tevékenységet csak a NAV mint fémkereskedelmi hatóság érvényes engedélyével lehet végezni. 







A fémkereskedelmi engedély iránti kérelmet – NAV_F01 – a NAV Kiemelt Adó és Vámigazgatóságához kell benyújtani.



Fémkereskedő tárolhatja-e fémkereskedelmiengedély-köteles anyagát másik fémkereskedőnél?



Igen.







A fémkereskedelmiengedély-köteles anyag kizárólag fémkereskedelmi engedélyben meghatározott telephelyen raktározható, tárolható. A fémkereskedelmiengedély-köteles anyag fémkereskedelmi telephelyen kívül csak az alábbi két esetben tárolható:

A szállítást, fuvarozást végző, fémkereskedőnek nem minősülő személy és a fémkereskedő közötti szerződés alapján, ha a fémkereskedelmiengedély-köteles anyag vasúti, vízi szállítási tevékenységhez kapcsolódik.

A fémkereskedő a csökkent munkaképességűeket alkalmazó személlyel vagy a büntetés-végrehajtási szervvel kötött szerződése alapján, ha a fémkereskedelmiengedély-köteles anyag hasznosítása bérmunkában történik.

A fémkereskedelmi telephelyi engedéllyel rendelkező fémkereskedő fémkereskedelmiengedély-köteles anyag telephelyen kívüli raktározását, tárolását kizárólag szerződéses jogviszony alapján végezheti.



A telephely fenntartása nélkül fémkereskedelmi tevékenységet folytató fémkereskedő a tulajdonába került fémkereskedelmiengedély-köteles anyagot nem tárolhatja, még telephellyel rendelkező fémkereskedőnél sem.



Fémkereskedők közötti bértárolásnál hogyan alakul a napi adatszolgáltatási és a havi zárási kötelezettség?



A fémkereskedelmi tevékenységről szóló 443/2013. (XI. 27.) Korm. rendelet (a továbbiakban: Korm. rendelet) 20. § (16) bekezdése szerint A napi adatszolgáltatási kötelezettség adattartalmát a Korm. rendelet 4. melléklete, a havi adatszolgáltatási kötelezettség adattartalmát a Korm. rendelet 5. melléklete tartalmazza.



A napi adatszolgáltatás a fémkereskedelmiengedély-köteles anyag jogszerű beszerzésének nyilvántartására szolgál. Ennek megfelelően a napi adatszolgáltatást a telephelyre be, illetve onnan kitárolt fémkereskedelmiengedély-köteles anyagról kell teljesíteni. Azaz a napi adatszolgáltatásban az adásvétel napján a telephelyre ténylegesen be, illetve a telephelyről ténylegesen kitárolt fémkereskedelmiengedély-köteles anyagokat kell szerepeltetni, telephelyenként mért mennyiségben.



A havi zárás a fémkereskedelmiengedély-köteles anyag tárgyhavi forgalmának nyilvántartására szolgál. Ha az aktuális készlet és a nyilvántartások között eltérés tapasztalható, úgy a fémkereskedő a havi zárás megfelelő növekedési és csökkenési jogcímén módosíthatja.



A bértárolással érintett fémkereskedelmiengedély-köteles anyagot a „Fémkereskedelmi készletnyilvántartás havi zárás” elnevezésű NAV_F03 ÁNYK-nyomtatványon 206-os növekedési, illetve 306-os csökkenési jogcímen kell szerepeltetni.





Fémkereskedő átadhat-e fémkereskedelmiengedély-köteles anyagot hasznosítónak bérfeldolgozás céljára?



Igen.







A fémkereskedelmi tevékenységről szóló 443/2013. (XI. 27.) Korm. rendelet (a továbbiakban: Korm. rendelet) 22. § (6) bekezdése, valamint a fémkereskedelemről szóló 2013. évi CXL. törvény (a továbbiakban: Fémtv.) 10. § (1) bekezdés b) pontja szerint A fémkereskedő a saját tulajdonát képező fémkereskedelmiengedély-köteles anyagot a Korm. rendelet 7. melléklete szerinti adattartalmú írásbeli megállapodás alapján bérfeldolgozás céljából a Fémtv. 10. § (1) bekezdése szerinti a fémkereskedőnek nem minősülő személynek – kohó, öntöde – átadhatja.



Milyen esetekben és milyen mértékben lehet a tevékenységi biztosíték összegét csökkenteni?



A tevékenységi biztosítékra vonatkozó részletes szabályokat a fémkereskedelmi tevékenységről szóló 443/2013. (XI. 27.) Korm. rendelet 8. és 9. §-a határozza meg.



A tevékenységi biztosíték összegének 25 százalékos csökkentését az a fémkereskedő kérheti, aki:

a fémkereskedelmi tevékenységét fémkereskedelmi engedéllyel két éve folyamatosan végzi és ezen idő alatt vele szemben a fémkereskedelemről szóló 2013. évi CXL. törvény (a továbbiakban: Fémtv.) szerinti bírságot végleges határozatban nem szabtak ki a a Fémtv. 11/B. §-ában meghatározott mulasztás miatt kiszabott bírság kivételével.



A tevékenységi biztosíték összegének 70, illetve 80 százalékos csökkentését az a fémkereskedő kérheti, akinek az előző évi bruttó bevétele havi átlagban:

nem érte el a 25 millió forintot, de meghaladta a 10 millió forintot és fémkereskedelmi tevékenységét fémkereskedelmi engedéllyel két éve folyamatosan végzi, és ezen idő alatt vele szemben a Fémtv. szerinti bírságot végleges határozatban nem szabtak ki a Fémtv. 11/B. §-ában meghatározott mulasztás miatt kiszabott bírság kivételével.

nem érte el a 10 millió forintot és fémkereskedelmi tevékenységét fémkereskedelmi engedéllyel egy éve folyamatosan végzi, és ezen idő alatt vele szemben a Fémtv. szerinti bírságot végleges határozatban nem szabtak ki a Fémtv. 11/B. § a) pontjában meghatározott mulasztás miatt kiszabott bírság kivételével.



Kell-e nyilvántartást vezetni a a fémkereskedelemről szóló 2013. évi CXL. törvény (a továbbiakban: Fémtv.) 10. § (1) bekezdése szerinti hasznosítónak?



Nem.







A fémkereskedelmi jogszabályok nyilvántartás-vezetési kötelezettséget nem írnak elő a hasznosítóknak. A hasznosító adminisztratív kötelezettségei az írásbeli megállapodásra és az adatszolgáltatásra vonatkoznak a következők szerint:



A Fémtv. 10. § (1) bekezdés b) pontja szerint A hasznosító fémkereskedőtől, illetve fémkereskedőnek nem minősülő személytől a hulladékról szóló törvényben meghatározottak szerint mellékterméknek minősülő fémkereskedelmiengedély-köteles anyag hasznosítását kizárólag a fémkereskedelmi tevékenységről szóló 443/2013. (XI. 27.) Korm. rendelet (a továbbiakban: a Korm. rendelet 7. melléklete szerinti adattartalmú írásbeli megállapodás alapján végezheti.

A hasznosítónak a szállításokról elektronikusan adatszolgáltatást kell teljesíteni a telephelye szerint illetékes NAV-nak mint fémkereskedelmi hatóságnak a szállítmány megérkezése előtt legalább egy munkanappal. A hasznosító által teljesítendő adatszolgáltatás adattartalmát a Korm. rendelet 8. melléklete tartalmazza.













Mit kell tudni az előzetes bejelentéshez kapcsolódó visszaigazolásról?



2021. január 7-től a fémkereskedelemről szóló 2013. évi CXL. törvény (a továbbiakban: Fémtv.) 3. § (7b) bekezdésében meghatározott az igazolás kizárólag egyszer, a bejelentő kézhezvételétől számított 15 napon belül használható fel. A 15 nap elteltével a visszaigazolás hatályát veszti.



Az igazolás az értékesíteni kívánt fémkereskedelmiengedély-köteles anyag egyszeri szállításához használható fel. Egyszeri szállítás alatt azt értjük, ha egy gépjárművel vagy egy gépjárműszerelvénnyel – vontatóval és pótkocsival – szállítanak. Tehát a Fémtv. 3. § (7) bekezdése szerinti értékesítéskor a szállító gépjárművek számának megfelelő számú bejelentést kell tenni.

 

Ha az értékesíteni kívánt fémkereskedelmiengedély-köteles anyag elszállítása – méretéből vagy súlyából adódóan – több fuvarral valósul meg, úgy a szállításra használni kívánt gépjármű maximális teherbírása vagy a maximálisan vontatható össztömeg szerinti súly figyelembevételével kell a bejelentésben a mennyiségre vonatkozó adatot megadni.



Ha tehát az előzetesen bejelentett, felismerésre alkalmas jellemzőjű fémkereskedelmiengedély-köteles anyagot fémkereskedőnek értékesítik, a legnagyobb tömeg, tengelysúly és méretnormák figyelembevételével kell a fémhulladék elszállításához szükséges gépjármű vagy gépjárműszerelvény számát meghatározni. 



Hogyan lehet az előzetes bejelentést a NAV-nak mint fémkereskedelmi hatóságnak megküldeni?



A fémkereskedelemről szóló 2013. évi CXL. törvény (a továbbiakban: Fémtv.) 3. § (7) bekezdése szerinti Az előzetes bejelentést a következőképpen lehet megküldeni a NAV-nak:



Természetes személyeknek:



postán,

e-mail-en,

Általános Nyomtatványkitöltő (ÁNYK) használatával a NAV_F04 nyomtatványon,

Online Nyomtatványkitöltő Alkalmazás (ONYA) használatával, a NAV_F04 nyomtatványon.



Épületbontóknak, egyéni vállalkozóknak, gazdálkodó szervezeteknek:



Általános Nyomtatványkitöltő (a továbbiakban: ÁNYK) használatával a NAV_F04 nyomtatványon,

Online Nyomtatványkitöltő Alkalmazás (a továbbiakban: ONYA) használatával, a NAV_F04 nyomtatványon.





Az ÁNYK Ügyfélkapu-regisztráció nélkül használható. Az ÁNYK-val elektronikusan kitöltött NAV_F04 nyomtatvány kinyomtatható, a NAV_F04 nyomtatvány megküldéséhez ÁNYK-val azonban már Ügyfélkapu-regisztráció kell. 





Az ÁNYK telepítéséhez szükséges fájl a NAV hivatalos honlapján, az alábbi linken érhető el és tölthető le:



ÁNYK



Ha az ÁNYK már telepítve van a számítógépen, úgy elegendő az előzetes bejelentéshez szükséges nyomtatványt a NAV hivatalos holnapjáról a következő linken keresztül letölteni, majd a letöltés után telepíteni:



NAV_F04



Az ONYA csak Ügyfélkapu-azonosítás után használható. Az ONYA-ban elektronikusan kitöltött NAV_F04 nyomtatvány kinyomtatható. 



Az ONYA a NAV hivatalos honlapján, a következő linken érhető el:



ONYA



Természetes személy az ÁNYK-ban vagy az ONYA-ban elektronikusan kitöltött NAV_F04 nyomtatványt megküldheti az ügyében illetékes NAV-szervhez postán vagy e-mailen. A NAV_F04 nyomtatvány használata nem kötelező, a NAV azonban csak olyan elektronikus vagy papíralapú dokumentációt fogad el a NAV_F04 nyomtatvány helyettesítéséül, amely tartalmazza a következő adatokat:



a bejelentő neve, lakcíme, adóazonosító jele, telefonos elérhetősége,

a leadni kívánt fémhulladék megnevezése, mennyisége (kilogrammban vagy darabban),

az ingatlan címe, ahol fémhulladék tárolása történik (kötelező megadni, még akkor is, ha azonos a bejelentő lakcímével),

a felvásárló fémkereskedő megnevezése, telephelyének címe.



Az előzetes bejelentés kitöltéséhez, megtételéhez szükséges fémkereskedői adatok a NAV hivatalos holnapján, a következő linken érhetők el: 



Fémkereskedők