A biztosítotti jogviszony már az ONYA-n is bejelenthető



Új szolgáltatással bővült a Nemzeti Adó- és Vámhivatal (NAV) saját fejlesztésű, webes alkalmazása, az Online Nyomtatványkitöltő Alkalmazás (ONYA). Az ONYA ezentúl a biztosítotti jogviszonyokkal kapcsolatos bejelentés benyújtására is alkalmas, amivel tovább egyszerűsödik az adózók bejelentési kötelezettsége is.

A NAV 2019-ben vezette be az az ONYA-t, mely portál a bevezetése óta folyamatosan, új szolgáltatásokkal bővül. Az ONYA előnye, hogy használatához nem szükséges külön kitöltőprogramot, szoftvert és nyomtatványt letölteni, mert a folyamat teljes egészében webes alapú, és az esetleges hibák már a kitöltéskor, a beküldést megelőzően kiderülnek. A szolgáltatás minden okoseszközről, akár tabletről, vagy okostelefonról is elérhető és használható, használatához kizárólag egy internetes böngésző alkalmazás (Internet Explorer, Edge, Chrome… stb.) szükséges.

Az ONYA „Biztosítotti bejelentés” szolgáltatással újabb lehetőség nyílik a biztosítotti jogviszonyokkal kapcsolatos bejelentésekre, mellyel így tovább egyszerűsödhet a foglalkoztatotti bejelentések teljesítése.



A „Biztosítotti bejelentés” szolgáltatás előnyei:

a NAV a foglalkoztató választásának megfelelően megjeleníti valamennyi, vagy kiválasztás szerinti korábban bejelentett és feldolgozott biztosítotti jogviszonnyal kapcsolatos bejelentése adatát és módosítás/helyesbítés, vagy törlés esetén azt a bejelentésbe is betöltheti,

a nyilvántartásban tárolt adatok átemelésével – az adózó választásának megfelelően –  a NAV jelentősen csökkentheti a jogviszonyok nyilvántartásban történő azonosításából eredő hibákat,

a NAV az adózó döntése alapján a foglalkoztatott személy (azonosító) adatainak előtöltésével segíti elő a foglalkoztatottal vonatkozásában további, új biztosítotti jogviszonnyal kapcsolatos bejelentések teljesítését,

a NAV név és adóazonosító jel vizsgálattal ellenőrzi a foglalkoztatott adatainak egyezőségét és betölti az azonosításhoz szükséges -a nyilvántartásban szereplő - további  adatát.

Ez a rendkívül egyszerű és gyors alkalmazás 2021-től bővült a háztartási munkára létesített atipikus foglalkoztatási jogviszony bejelentésével is. Az újítással ezen foglalkoztatási forma adminisztrációja is tovább egyszerűsödik.

Az ONYA portál elérhető a NAV oldalán az Online Nyomtatványkitöltő Alkalmazás menüpontból, valamint a https://onya.nav.gov.hu linken is.

Nemzeti Adó- és Vámhivatal