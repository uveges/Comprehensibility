
                                    [pic]


                               SAJTÓKÖZLEMÉNY

2021. május




   Járvány miatt méltányolható igazolási kérelemmel elkerülhető a szankció





A  számviteli  beszámoló  letétbe  helyezése  mellett  a  beszámolóra  épülő
bevallások  benyújtásának  és  az  azokhoz  kapcsolódó  adó   megfizetésének
határideje is május 31-e. Az adóbevallás határidőn  túli  benyújtása  esetén
elkerülhetők  a  szankciók  a  Pénzügyminisztérium  közleményében  foglaltak
szerint.


A koronavírus-járvány miatt kialakult helyzet a  gazdaság  számos  ágazatára
negatív hatással van, ami kihat a vállalkozások, szervezetek  adózására  is.
A  Pénzügyminisztérium  és  a  NAV  speciális  adóügyi  könnyítéssel  segíti
azokat,  akik  emiatt  nem  tudják  határidőben  teljesíteni  bevallási   és
beszámolási kötelezettségüket.


A koronavírus-járványra hivatkozó igazolási kérelem mentesíthet a  mulasztás
jogkövetkezményei  alól  a  társasági  adó,  a  kisvállalati  adó,  a  helyi
iparűzési   adó,   az    innovációs    járulék    és    az    energiaellátók
jövedelemadója, továbbá a transzferár-dokumentáció esetében.


Ha tehát bármely adózó önhibáján kívül nem tud  eleget  tenni  a  törvényben
előírt határidőben adóbevallási, valamint az  ahhoz  kapcsolódó  adófizetési
kötelezettségének,      akkor      lehetőség      van      az      igazolási
kérelem előterjesztésére, hogy  mentesüljön  a  mulasztás  miatti  szankciók
alól.


Az említett igazolási kérelmet a NAV akkor méltányolhatja, ha  a  mulasztást
a  járvány  hatásai  indokolták  és  a  bevallások,  valamint   az   azokhoz
kapcsolódó befizetés legkésőbb június 30-áig beérkezik.


Az  igazolási  kérelmet  a  mulasztás  észlelésétől,  illetve   az   akadály
megszűnésétől számított tizenöt napon belül, az  adóbevallás  pótlásával  és
az   esetlegesen   fizetendő    adó    befizetésével    egyidejűleg    lehet
előterjeszteni. A rendelkezésre álló  tizenöt  napon  belül  célszerű  minél
előbb benyújtani a kérelmet és pótolni a bevallást, befizetést.


Fontos, hogy a mulasztás miatti késedelmi pótlék  felszámítása  automatikus,
ezért az igazolási kérelemben kérni  kell  a  késedelmi  pótlék  megfizetése
alóli mentesülést is vagy a pótlék felszámítása  után  fizetési  kedvezményi
kérelmet lehet benyújtani.





Az  igazolási  kérelemnek  nincs  előírt  formája,  de  a  NAV  a  honlapján
közzétett mintával és hasznos információkkal segíti annak előterjesztését:


https://www.nav.gov.hu/nav/letoltesek_egyeb/adatlap/Egyes_adokotelezettse201
80301.html?query="igazolási+kérelem


A  kérelmet  az  elektronikus  kapcsolattartásra  kötelezett  adózó  az   e-
Papír szolgáltatáson keresztül nyújthatja be.


A méltányosság alapelvét a NAV-nak valamennyi  eljárása  minden  szakaszában
alkalmaznia kell, ahol ezt a törvény lehetővé teszi.  Ennek  megfelelően  az
igazolási kérelmek elbírálásakor is figyelembe veszi  a  koronavírus-járvány
okozta nehézségeket, amelyek az adózók széles körét érintik.


Ha a  NAV  az  igazolási  kérelmet  elfogadja,  az  egyenértékű  az  eredeti
határidő betartásával.


Ha  az  adózó  a  bevallási  kötelezettség  elmulasztása   miatt   a   KOMA-
ból automatikusan törlődik, de igazolási kérelmét a NAV elfogadja, akkor  az
adózót utólag az adatbázisba is visszahelyezi.








                                                  Nemzeti Adó- és Vámhivatal
