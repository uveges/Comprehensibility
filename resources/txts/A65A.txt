Ingatlan értékesítés után fizetendő szja-ból is érvényesíthető-e az adó- visszatérítés?



Nem, mert az adó- visszatérítés az összevont adóalap adójára vehető igénybe, azonban az ingatlan értékesítéséből származó jövedelem nem tartozik ide, az külön adózó jövedelem.



 Ápolási díj után jár-e a visszatérítés, ha ezen az ellátáson kívül más jövedelemmel nem rendelkezem?



Az ápolási díj adómentes, így levont adó hiányában nincs mit visszaigényelni, az adóvisszatérítés nem jár. 



2021 júniusáig GYED-et, júliustól GYES-t kapok. Mindkét juttatás után jár a visszatérítés?



A GYED az összevont adóalap részeként adóköteles, amiből adóelőleget vonnak le, erre a visszaigénylés lehetséges. A GYES adómentes jövedelem, ezért levont adó hiányában nincs mit visszaigényelni, az adóvisszatérítés nem jár.



Ha az adóbevallásomban érvényesítem a családi kedvezményt, tudni fogja a NAV, hogy jogosult vagyok az adó-visszatérítésre? Hogyan történik a kiutalás?



Ha év közben nem kérte a munkáltatótól a családi kedvezmény érvényesítését, akkor célszerű 2021. október 31-e és december 31-e között nyilatkozni a jogosultságról. Ekkor  a visszatérítést a NAV a rendelkezésére álló adatok alapján 2022. február 15-ig előlegként kiutalja, a kiutaláshoz a nyilatkozaton megadott belföldi címre, vagy számlaszámra.

Nyilatkozat hiányában a visszatérítés az adóbevallásban érvényesíthető.



Ha év közben született gyermekem és év közben nem érvényesítettem családi kedvezményt, hogyan kapom meg a visszatérítést?



Célszerű 2021. október 31-e és december 31-e között nyilatkozni a jogosultságról. Ekkor a NAV a visszatérítést a rendelkezésére álló adatok alapján 2022. február 15-ig előlegként kiutalja, a kiutaláshoz a nyilatkozaton megadott belföldi címre, vagy számlaszámra.

Nyilatkozat hiányában a visszatérítés az adóbevallásban érvényesíthető.



Ki jogosult a visszatérítésre? 



A visszatérítésre az jogosult, aki családi kedvezményre a 2021. év legalább egy napján jogosult (volt), vagyis, aki:

családi pótlékra jogosult, 

a családi pótlékra jogosultnak a házastársa, és családi pótlékra nem jogosult (nevelőszülő, gyám házastársa),

a várandós nő és a vele közös háztartásban élő házastársa (az élettárs nem),

 családi pótlékra saját jogán jogosult, vagy a vele közös háztartásban élő hozzátartozója (ideértve a gyerek szüleinek hozzátartozóit is),

rokkantsági járadékban részesülő, vagy a vele közös háztartásban élő hozzátartozója (ideértve a gyerek szüleinek hozzátartozóit is),

A családi kedvezményre való jogosultság szabályai a 73. számú információs füzetben találhatók.



 Ingatlant adok bérbe egy másik magánszemélynek, az adóelőleget negyedévente fizetem, ezen kívül más jövedelmem nincsen. Kaphatok-e adóvisszatérítést?



Igen, ha a családi kedvezményre 2021. bármely napján jogosult. A visszatérítést csak az adóbevallásában tudja visszaigényelni, mert a NAV a magánszemélynek bérbeadott ingatlanból származó jövedelemről nem rendelkezik információval.



A házastársammal év közben mindketten érvényesítünk családi kedvezményt, a családi pótlékot én kapom. Kell-e mindkettőnknek nyilatkozni?



Automatikusan kedvezmény-előleget annak utal a NAV, akiről a munkáltató havi bevallása vagy a családi pótlékot folyósító szerv adatszolgáltatása alapján tudja, hogy a 2021. év bármely napján jogosult (volt) családi kedvezményre és ismeri a kiutalási adatokat (belföldi bankszámlaszám, vagy postai cím). Annak a házastársnak, aki a családi pótlékot kapja, nem kell nyilatkoznia, mert erről és a kiutalási adatokról a családi pótlékot folyósító szerv adatot szolgáltat a NAV-nak, de a másik félnek igen, mert a kiutalási adatait a NAV nem ismeri.



Milyen hatással lesz a visszatérítés az önkéntes pénztári, a NYESZ-R és a nyugdíjbiztosítási rendelkező nyilatkozatokra?



Akinek a visszatérítés igénybevételét követően az összevont adóalapot terhelő adója „elfogy”, az emiatt nem tud rendelkezni az adóról. Akinek a visszatérítés igénybevétele után marad összevont adóalapot terhelő adója, az megteheti a rendelkező nyilatkozatokat.



2021-ben csak munkabért kapok. Jár-e nekem a visszatérítés, ha az egyik gyermekem szakmát tanul (OKJ-s képzés keretében), a másik egyetemre jár?



A visszatérítés annak jár, aki 2021. év legalább egy napján családi pótlékra jogosult. Ha a szakmát tanuló gyermek szakképző intézménybe jár és még nincs 18 éves, vagyis utána a szülő családi pótlékra jogosult 2021. év bármely napján, akkor az adóvisszatérítés jár. 



Adómentes lesz-e a visszatérített összeg, vagy bevételnek minősül, amely után adózni kell?



Nem kell a jövedelem kiszámításakor figyelembe venni a visszatérített adót, tehát az összeg után a magánszemélynek nem kell adót fizetnie.





Az elvált, gyermeküket felváltva gondozó szülők közös kérelem alapján a gyermek után 50-50 százalékban jogosultak a családi pótlékra és ezért a családi kedvezményre is. Mindketten jogosultak a visszatérítésre? Az új házastársuk is?



Igen, aszülők és a házastársuk is jogosult a visszatérítésre és az adóvisszatérítés összegét sem kell arányosítani.



Élettársammal közösen neveljük a 2021-ben született kislányunkat, az állandó lakcímünk eltérő. Mindketten jogosultak vagyunk az adó-visszatérítésre?



Ha az élettársak szülőként mindketten jogosultak a családi pótlékra közös gyermekük után, akkor jár a visszatérítés, függetlenül attól, hogy eltérő az állandó lakcímük. 

A családi kedvezményre való jogosultság szabályai a 73. számú információs füzetben találhatók.



Mik az adóvisszatérítés jogszabályi feltételei?



Adóvisszatérítés akkor jár a magánszemélynek, ha

2021. bármely napján családi kedvezményre jogosult és

2021. évben

az összevont adóalapba tartozó jövedelmet, 

ekhós jövedelmet 

szerez, illetve

kisadózóként rá tekintettel a kisadózó vállalkozást tételes adó terheli.



A családi pótlékot az anya kapja. Jogosult-e az élettársa a visszatérítésre, ha a munkáltató a béréből havonta levonta az adóelőleget?



Ha az élettárs a gyermek vér szerinti szülője, akkor szülőként jogosult a családi kedvezményre és emiatt adóvisszatérítésre is.

Ha a családi pótlékra jogosító gyermek nem az élettárs gyermeke, akkor az élettárs csak abban az esetben jogosult a visszatérítésre, ha a kapcsolatukat legalább egy éve bejegyezték az Élettársi Nyilatkozatok Nyilvántartásába, vagy a szülővel fennálló élettársi kapcsolatát legalább egy évvel megelőzően kiállított közokirattal igazolja.

Ha az élettárs nem vérszerinti szülő és az élettársi kapcsolatot sem tudja a fentieknek megfelelően igazolni,, akkor nem jogosult a visszatérítésre.



Felváltva gondozott gyermek esetén jár-e mindkét szülőnek a visszatérítés, ha a családi kedvezményt 50-50 %-ban érvényesítik, de a családi pótlékot csak az anya kapja?



Ha az elvált szülők ugyan közösen gondozzák a gyermeküket, például a gyermek két hetet az édesanyjánál, két hetet az édesapjánál tölt, de a családi pótlékot csak az anya kapja, akkor a családi kedvezményre kizárólag ő jogosult, az apa jogosulatlanul érvényesíti a családi kedvezményt és jogosultság hiányában adóvisszatérítést nem vehet igénybe.

 A gyermek a családi pótlék szempontjából csak akkor tekinthető felváltva gondozott gyermeknek, ha a szülők közösen kérik ezt a családi pótlékot folyósító szervtől és a családi pótlékot emiatt 50-50 százalékos arányban kapják. 

Mindkét szülő tehát akkor jogosult a gyerek után járó családi kedvezmény 50 százalékára és az adóvisszatérítésre, ha a családi pótlékot közös kérelmük alapján 50-50 százalékban kapják.



 Ha meghalt év közben az egyik szülő, az elhunyt adójának soron kívüli megállapításakor érvényesíthető-e a kedvezmény?



Ha a 2021. január 1-én vagy ezt követően elhunyt magánszemély 2021. év bármely napján jogosult volt, vagy kisadózóként jogosult lett volna családi kedvezményre, házastársa vagy örököse kérheti a NAV-tól a visszatérítést.

Az adóvisszatérítésről a NAV az elhunyt adójának megállapítására irányuló eljárásban (soron kívüli eljárásban) dönt. Ha a kérelmet a házastárs vagy örökös a soron kívüli eljárás lezárását követően nyújtja be, az adóvisszatérítést a NAV akkor is megállapítja. 

A NAV az adóvisszatérítést a rendelet hatálybalépésekor, azaz 2021. október 1. napján  folyamatban lévő eljárásokban hivatalból figyelembe veszi, ha a rendelkezésére álló adatok alapján az elhunytnak a kedvezményre jogosultsága megállapítható.



Családi pótlékra saját jogán jogosult is kap visszatérítést?



Aki a családi pótlékra saját jogán jogosult, az jogosult családi kedvezményre. Ha van olyan jövedelme, amelyre az adóvisszatérítés igénybe vehető, vagy bejelentett kisadózónak minősül, akkor visszatérítésre is jogosult. (lásd még: 37. kérdés) 



Mi a felső és az alsó határa az szja-visszatérítésnek?



A visszatérítés összege:

az összevont adóalapba tartozó jövedelmet szerző magánszemélynél az adóalapkedvezmények levonása után megállapított adóalap 2021. évi adójának az adókedvezmények levonása után fennmaradó része,

az ekhós jövedelemmel rendelkező magánszemélynél a 2021. év tekintetében tőle levont ekhónak az szja része (9,5 százaléka), 

a kisadózónál a 2021. évre rá tekintettel a kisadózó vállalkozást terhelő tételes adó negyede, 

de maximum 809 000 forint.

Ha a magánszemélynek az adóalap-kedvezmények levonása után megállapított összevont adóalapja utáni adója legalább egy forint, de az ezer forintot nem éri el, akkor a kedvezmény összege ezer forint, ez az alsó határ.



Melyik szja-s jövedelem adójára érvényesíthető az adóvisszatérítés, ha a magánszemély jogosult családi kedvezményre? 



A 2021-ben megszerzett összevont adóalapba tartozó jövedelem, vagyisaz önálló és a nem önálló tevékenység, valamint az egyéb jövedelem adója, (például: munkabér, bérbeadásból származó jövedelem, őstermelői jövedelem, az egyéni vállalkozónál a vállalkozói kivét, átalányban megállapított jövedelem adója jár vissza.  Ha a jogosult a tevékenysége során megszerzett jövedelmére 2021-ben az egyszerűsített közteherviselési hozzájárulás (ekho) szerinti adózást választotta, akkor a tőle levont ekhonak az szja része (9,5 százaléka) a visszatérítés.

Ha bejelentett kisadózó 2021. év bármely napján családi kedvezményre lett volna jogosult, akkor a katás vállalkozást terhelő tételes adó negyede jár visszatérítésként.