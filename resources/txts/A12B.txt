Változott az Unió területére belépő vagy azt elhagyó utazók készpénzbejelentési kötelezettsége 



Az eddig is érvényben lévő készpénzbehozatalra vonatkozó szabályok 2021. június 3-tól jelentősen megváltoztak, a készpénzellenőrzés még szigorúbbá vált.



Készpénznyilatkozatot kell benyújtania a vámhatóságokhoz az Unió területére belépéskor, illetve onnan kilépéskor, ha 10 000 euró vagy más valutában ezzel egyenértékű, illetve ezt meghaladó összegű készpénzt tart magánál. Az összeg több tételből is állhat, és a számításnál nem csak a bankjegyeket és pénzérméket kell figyelembe venni.



A 10 000 eurós értékbe beleszámítanak:

► a bankjegyek és pénzérmék (beleértve az olyanokat is, amelyek csereeszközként ugyan már nincsenek általános forgalomban, de amelyeket egy pénzügyi intézménynél vagy központi banknál még be lehet váltani),

► a csekkek és utazási csekkek, megnevezett kedvezményezett nélküli váltók vagy fizetési megbízások,

► valamint először 2021. június 3-tól, a legalább 90 százalékos aranytartalmú aranyérmék és a legalább 99,5 százalékos aranytartalmú aranyrudak, aranyrögök vagy aranyszemcsék.



A vámhatóságok már akkor is kérhetnek készpénznyilatkozatot a 10 000 euró vagy ezt meghaladó összegű készpénzről, ha azt postán, rakomány részeként vagy futárral továbbítják.



Ha az utas nem nyilatkozik, illetve hamis, pontatlan vagy hiányos információkat ad meg, a vámhatóság a készpénzt lefoglalhatja vagy visszatarthatja, és az utast megbüntetheti. 



A vámhatóság munkatársai az utas poggyászát, szállítóeszközét is ellenőrizhetik .



Bizonyos tagállamokban léteznek emellett külön ellenőrzési és nyilatkozattételi előírások az Unión belüli készpénzforgalomra, melyeket szintén alkalmazni kell az európai uniós szabályozás mellett.



Ha bizonytalan abban, hogy kell-e készpénznyilatkozatot kitöltenie, érdeklődjön saját nemzeti hatóságainál, vagy a vámtisztviselőknél az Unió területére be-, illetve kilépéskor.



A készpénz bejelentésére szolgáló adatlapok PDF-formátumban letölthetők.