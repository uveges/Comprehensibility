Általános forgalmi adóval kapcsolatosbrexit információk







Az Egyesült Királyság 2020. január 31-én éjfélkor rendezett módon kilépett az Európai Unióból (brexit), illetőleg 2020. december 31. napjával a kilépést követő átmeneti időszak is lezárult. Az átmeneti időszakban az Egyesült Királyság továbbra is alkalmazta az EU joganyagát, a gyakorlatban része volt a belső piacnak és a vámuniónak, azonban e jogállása 2021. január 1-jével megszűnt, ezért ezen időponttól kezdődően harmadik államnak tekintendő. E változás lényeges ismérveinek, következményeinek ismertetése érdekében, az alábbiakban áttekintjük azokat az általános forgalmi adóval kapcsolatos információkat, kérdéseket, amelyek a gazdálkodó szervezeteket és a természetes személyeket érintik, érinthetik a brexit következményeként.





Az Európai Bizottság honlapján elérhető legfontosabb anyagok



A kilépési megállapodás magyarul 



A kilépési megállapodás tervezete angolul és magyarázata magyarul



Felkészülési értesítések



Hogyan célszerű felkészülni a Brexitre?  



https://ec.europa.eu/info/brexit_en 



Az Egyesült Királyság EU-ból való kilépése és a vámügyekre, valamint a közvetett adózásra vonatkozó uniós szabályok



Az Egyesült Királyság Unióból való kilépése és a hozzáadottérték-adóra vonatkozó uniós szabályok



Határon átnyúló termékértékesítések, termékbeszerzések



A határon átnyúló termékértékesítések, termékbeszerzések tekintetében a továbbiakban nem alkalmazhatók az általános forgalmi adóról szóló 2007. évi CXXVII. törvény (a továbbiakban: Áfa tv.) Közösségen belüli (adómentes) termékértékesítésre, a Közösségen belüli termékbeszerzésre, illetve a távolsági értékesítésre vonatkozó szabályai, vagyis már nem merül fel az ’A60-as számú összesítő nyilatkozat benyújtására, valamint az Egyesült Királyságban letelepedett partner közösségi adószámának számlán történő feltüntetésére vonatkozó kötelezettség. Kivételt képez e megállapítás alól az az eset, ha az Egyesült Királyságban székhellyel rendelkező adóalany valamely tagállamban állandó telephelyet tart fenn, vagyis a Közösség területén letelepedettnek minősül, hiszen ezen esetben az állandó telephely által vagy felé teljesített ügyletek vonatkozásában az összesítő nyilatkozat benyújtására, valamint a közösségi adószám feltüntetésére vonatkozó kötelezettség is fennáll. 



Az átmeneti időszak lejártával az Egyesült Királyságra a harmadik országra vonatkozó szabályokat kell alkalmazni, így az Egyesült Királyságból az EU-27 területére irányuló termékértékesítésekre az Áfa tv. importra, az Egyesült Királyságba irányuló termékértékesítésekre pedig az  az Áfa tv. exportra vonatkozó előírásai érvényesek. 



Ugyanakkor e termékmozgásokkal összefüggésben a kilépési megállapodás előírja, hogy amennyiben az Egyesült Királyság területéről úgy adnak fel vagy fuvaroznak el terméket valamely tagállam (pl. Magyarország) területére, vagy valamely tagállam területéről (pl. Magyarország) úgy adnak fel vagy fuvaroznak el terméket az Egyesült Királyság területére, hogy a feladás vagy fuvarozás az átmeneti időszak vége (2020. december 31) előtt kezdődött, azonban ezt követően ért véget, úgy ezeket az ügyleteket áfa szempontból továbbra is a Közösségen belüli ügyletekre vonatkozó szabályok szerint kell kezelni (Közösségen belüli termékértékesítés, Közösségen belüli termékbeszerzés, távértékesítés).

 

A kilépési megállapodás továbbá rendelkezik arról, hogy az említett ügyletek, valamint az átmeneti időszak vége előtt, az Egyesült Királyság és valamely tagállam (pl. Magyarország) között határon átnyúlóan teljesített ügyletek tekintetében az átmeneti időszak végétől (2020. december 31.) számított 5 évig továbbra is alkalmazni kell az EU-s áfa rendelkezéseket az adóalany jogaira és kötelezettségeire.



Érdemes megjegyezni, hogy a kilépési megállapodáshoz fűzött Írországról/Észak-Írországról szóló jegyzőkönyv értelmében az Egyesült Királyság kilépése ellenére, Észak-Írország vonatkozásában a termékértékesítés és termékbeszerzés viszonylatában létrejött ügyletek továbbra is közösségi ügyletnek minősülnek. Észak-Írország e speciális – egyébként 2024. december 31-ig tartó, de meghosszabbítható – státusza azt jelenti, hogy Észak-Írországba, illetve onnan a Közösség területére irányuló termékértékesítésekre 2020. december 31-ét követően is a közösségi jogszabályokat kell alkalmazni, vagyis Észak-Írország a termékértékesítések tekintetében EU tagállamként kezelendő. Ugyanakkor a szolgáltatások tekintetében ilyen megkülönböztetés nem érvényesül, ezen ügyleti körben az Egyesült Királyságot egységesen harmadik országnak kell tekinteni.



Határon átnyúló szolgáltatások 



A határon átnyúló, tagállamok és harmadik országok közötti szolgáltatásnyújtások kapcsán a Tanács 2006. november 28-i 2006/112/EK irányelve a közös hozzáadottértékadó-rendszerről (a továbbiakban: Héa-irányelv) különböző héafizetési, héabevallási rendszereket szabályoz. A szolgáltatások teljesítési helyére vonatkozóan, az egyes ügylettípusok tekintetében különböző szabályokat állapít meg a Héa-irányelv, a Héa-irányelv végrehajtási intézkedéseinek megállapításáról szóló 2011/282/EU végrehajtási rendelet (amely a tagállamokban közvetlenül hatályos), valamint e szabályokkal összhangban az Áfa tv. A szolgáltatások teljesítési helye határozza meg, hogy hol keletkezik adófizetési kötelezettség az ügylet után. A teljesítés helye több tényezőtől függ, többek között a szolgáltatás tartalmától, jellegétől, a szolgáltatást igénybevevő személyétől (adóalany vagy nem adóalany az igénybevevő).    



Az Egyesült Királyságot harmadik országként kell kezelni az áfa szempontjából, de néhány kivételtől eltekintve (Közösségen kívül letelepedett nem adóalanyok részére nyújtott, az Áfa tv. 46. §-ban meghatározott szolgáltatások) az Egyesült Királyság kilépése a szolgáltatásnyújtás teljesítési helyét nem változtatja meg. Ugyanakkor változik annak igazolásának módja, hogy a szolgáltatás nyújtása kinek a részére történik. 



Emellett a termékértékesítések, termékbeszerzések vonatkozásában kifejtettekkel megegyezően, a szolgáltatásnyújtás kapcsán is irányadó, hogy az Egyesült Királyságban letelepedett adóalany részére, vagy általa nyújtott szolgáltatások vonatkozásában – az állandó telephely érintettségével megvalósuló ügyletek kivételével – nem kell benyújtani az ’A60-as számú összesítő nyilatkozatot, illetve a közösségi adószámot nem kell a számlán feltüntetni. 



Pénzügyi képviselő



Az Áfa tv. rendelkezései értelmében kötelező pénzügyi képviselő megbízása a harmadik országbeli adóalanyoknak, ha belföldön gazdasági céllal nem telepedtek le, de Magyarországon teljesített ügyleteikre tekintettel adófizetési kötelezettségük keletkezik. Tekintve, hogy 2021. január 1-jétől az Egyesült Királyságot harmadik országként kell kezelni, a pénzügyi képviselő megbízása a Magyarországon nem, de az Egyesült Királyságban gazdasági célú letelepedéssel (gazdasági célú letelepedés hiányában lakóhellyel vagy szokásos tartózkodási hellyel) bíró adóalanyok esetében kötelező. Ez a kötelezettség vonatkozik mind a Magyarországon már korábban regisztrált, mind pedig a jövőben regisztráló egyesült királyságbeli adóalanyokra. 



Ugyanakkor fontos kiemelni, hogy ha az érintett egyesült királyságbeli adóalanynak a Közösség területén állandó telephelye van és azt a kilépést követően is fenntartja, akkor nem tekinthető harmadik államban letelepedettnek, és nem kötelezett pénzügyi képviselő bejelentésére, azonban dönthet úgy, hogy az Áfa tv-ben szabályozott jogainak gyakorlására, kötelezettségeinek teljesítésére pénzügyi képviselőt bíz meg. Ha azonban nem rendelkezik a Közösség területén állandó telephellyel, akkor a pénzügyi képviselő megbízása és annak állami adó- és vámhatósághoz történő bejelentése kötelező.

   

A pénzügyi képviselővel kapcsolatban az adóigazgatási rendtartásról szóló 2017. évi CLI. törvény további rendelkezéseket tartalmaz. Eszerint az a külföldi vállalkozás, amely belföldi gazdasági tevékenységével összefüggésben gazdasági célú letelepedésre nem köteles, belföldi adókötelezettségeinek teljesítésére pénzügyi képviselőt bízhat meg. Az adóhatóság a bejelentés alapján a külföldi vállalkozást és pénzügyi képviselőjét nyilvántartásba veszi és a külföldi vállalkozás számára adószámot állapít meg. Kiemelendő ugyanakkor, hogy az adóazonosító számmal már rendelkező vállalkozásnak nem kell ismételten kérnie a nyilvántartásba vételét, esetükben csupán a pénzügyi képviselő bejelentésére van szükség. 



A belföldi gazdasági tevékenységével összefüggésben gazdasági célú letelepedésre nem köteles külföldi vállalkozás magyar adószáma nem válik érvénytelenné a kilépésre tekintettel sem, ez azonban nem jelenti azt, hogy ha arra kötelezett, ne kellene pénzügyi képviselőt megbíznia és bejelentenie az adóhatóság felé. Külföldi vállalkozás a pénzügyi képviselőt a ’T201 jelű, a pénzügyi képviselő képviseletében eljáró magánszemélyt pedig az EGYKE adatlapon jelentheti be.



Áfa-visszatéríttetés



Minthogy az átmeneti időszakban az Egyesült Királyság a többi tagállammal esett egy tekintet alá, a Közösség más tagállamában megfizetett áfa az Egyesült Királyságban gazdasági céllal letelepedett adóalanynak – a vonatkozó feltételek fennállása esetén – visszajár, valamint a Közösség Egyesült Királyságtól eltérő más tagállamában gazdasági céllal letelepedett adóalany által az Egyesült Királyságban megfizetett áfa is visszaigényelhető, – mindkét esetben – a tárgyévet követő év szeptember 30-ig kell benyújtani az adó-visszatéríttetési kérelmet. A kilépési megállapodás ugyanakkor lerövidíti a visszatérítési kérelem benyújtásának határidejét, ezáltal a belföldi adóalanyok részére az Egyesült Királyságban, illetve az egyesült királyságbeli adóalanyok részére belföldön felszámított áfa visszatéríttetésére vonatkozó, 2020-as évet érintő kérelmek benyújtásának határideje a fentiektől eltérően 2021. március 31.



A tárgyévet követően, vagyis 2020. december 31-ét követően az Egyesült Királyságban gazdasági céllal letelepedett adóalany által Magyarországon megfizetett áfa, illetve a Magyarországon gazdasági célú letelepedéssel rendelkező adóalany által az Egyesült Királyságban megfizetett adó abban az esetben jár vissza – figyelemmel a jelenlegi szabályozási környezetre –, amennyiben az Egyesült Királyság és Magyarország viszonosságban állapodik meg egymással.  

       

Külföldi utas számára adható áfa-visszatérítés



Az Áfa tv.  – a Héa-irányelvben foglaltakkal összhangban – az export adómentességek köré-ben külön szabályozást tartalmaz az olyan termékértékesítés adómentességére, amelynél a be-szerző külföldi utas és a termék a külföldi utas személyi vagy útipoggyászának részeként hagyja el a Közösség területét. 



Az Áfa tv. alkalmazásában külföldi utas az a természetes személy, aki

	a Közösség egyetlen tagállamának sem állampolgára, és nem jogosult a Közösség egyetlen tagállamában sem állandó tartózkodásra, továbbá az, aki

a Közösség valamely tagállamának állampolgára ugyan, de a lakóhelye a Közösség területén kívül (vagyis harmadik országban) van.



Figyelemmel arra, hogy 2021. január 1. napjától az Egyesült Királyság állampolgárai, illetve a Közösség valamely tagállamának azon állampolgárai, akiknek a lakóhelye az Egyesült Királyságban van, már megfelelnek a külföldi utas törvényi fogalmának, az Áfa tv-ben meghatározott feltételek fennállása esetén áfa-visszatérítésre vagy – az értékesítő erre irányuló döntése alapján – adómentességre jogosultak. 



6. Egyablakos rendszer



Az egyablakos rendszer szolgál arra, hogy az adófizetés helye szerinti tagállamban (fogyasztási tagállam) nem letelepedett adóalanyok a nem adóalanyok részére nyújtott távközlési, műsorszolgáltatási és elektronikus szolgáltatás után az adót bevallják és megfizessék. Ezen rendszerben a bevallásokat és a befizetéseket az adóalany letelepedésének tagállama adóhatóságához kell benyújtani. Amennyiben az egyablakos rendszer keretében benyújtott bevallásokat korrigálni szükséges, úgy a bevallás korrekcióját az eredeti bevallás benyújtása esedékességének időpontjától számított 3 évig lehet (kell) a letelepedési tagállamnál megtenni (ezt követően a fogyasztási tagállamnál kell ezt közvetlenül kezdeményezni). A fentiektől eltérően a kilépési megállapodás értelmében az Egyesült Királyságban, mint letelepedési tagállamban az egyablakos rendszerben benyújtott azon bevallások, valamint valamely tagállamban (pl. Magyarországon) mint letelepedési tagállamban az Egyesült Királyság vonatkozásában az egyablakos rendszerbe benyújtott azon bevallások tekintetében, melyek az átmeneti időszak vége előtt teljesített ügyletekre vonatkoznak, a korrekciókat legkésőbb 2021. december 31-ig lehet a letelepedési tagállamba benyújtani.