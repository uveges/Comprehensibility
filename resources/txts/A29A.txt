Hatósági bizonyítvány igénylése

Jogosultak köre

Jogosult az, aki egyéni vállalkozói tevékenységet folytat, illetve folytatott, vagy annak igazolását kéri, hogy nem szerepel az egyéni vállalkozók nyilvántartásában.

Hol intézhető

Hatósági bizonyítvány igényelhető:

elektronikus azonosítást követően a Webes Ügysegéd felületén,

személyesen a NAV ügyfélszolgálatain,

postai úton az illetékes adó- és vámigazgatóságnál.

A Webes Ügysegéd a Központi Azonosítási Ügynök (röviden: KAÜ) szolgáltatáson keresztül vehető igénybe, tehát

vagy Ügyfélkapu-regisztrációval,

vagy Telefonos Azonosítási szolgáltatásra vonatkozó regisztrációval,

vagy eSzemélyi okmánnyal

szükséges rendelkeznie.

Az NAV ügyfélszolgálatain személyesen vagy meghatalmazott útján is kérelmezhető hatósági bizonyítvány.

Postai úton történő igénylés esetén a „Kérelem hatósági bizonyítvány kiállítására” elnevezésű formanyomtatványt pontos kitöltés után a NAV illetékes igazgatóságához kell elküldeni. A kérelem kitöltéséhez tájékoztatást talál a „Kitöltési útmutató hatósági bizonyítvány iránti kérelemhez” dokumentumban.

Szükséges iratok

Az ügyfélszolgálaton történő személyes ügyintézéskor személyazonosításra alkalmas érvényes okmányt (állandó személyazonosító igazolvány, útlevél, kártya formátumú vezetői engedély), illetve a meghatalmazotti eljárás esetében magát a meghatalmazást is eredetben kell bemutatni.

Az ügyintézéshez szükséges:

a kitöltött „Kérelem hatósági bizonyítvány kiállítására” elnevezésű űrlap,

meghatalmazás eredetben, ha a kérelmező helyett meghatalmazott jár el.

Költségek

A hatósági bizonyítvány igénylése díj- és illetékmentes.

További információ

További információ telefonon a NAV Infóvonalán a 1819-es számon vagy személyesen a NAV ügyfélszolgálatain kérhető.

Ügyintézési idő

A NAV a hatósági bizonyítványt a kérelem előterjesztésétől számított nyolc napon belül kiadja, és elektronikus vagy postai úton továbbítja a kérelmező tárhelyére vagy az általa megadott címre.

Érdemes tudni

Az egyéni vállalkozóról és az egyéni cégről szóló 2009. évi CXV. törvény (a továbbiakban: Evectv.) 13. § (1) bekezdése értelmében a nyilvántartást vezető szerv az egyéni vállalkozók nyilvántartásában szereplő adatokat az egyéni vállalkozói tevékenységre való jogosultság megszűnésétől számított tíz évig kezeli.

Az Evectv. 2010. január 1. napján lépett hatályba, ezzel egyidejűleg az egyéni vállalkozói igazolvánnyal rendelkező vállalkozók központi nyilvántartása (a továbbiakban: korábbi nyilvántartás) megszűnt.

A korábbi nyilvántartásban kezelt adatok közül a jogszabály által meghatározott adatkört a nyilvántartást vezető szerv átadta az egyéni vállalkozók nyilvántartása számára, a korábbi nyilvántartás adatait pedig törölte.

Az egyéni vállalkozásról szóló 1990. évi V. törvény 4/A. § (5) bekezdése értelmében a nyilvántartást vezető szerv a korábbi nyilvántartásban az egyéni vállalkozók adatait a vállalkozói tevékenység megszűnésétől számított két évig kezelte.

Ebből következően lehetséges, amennyiben a kérelmező korábban már tevékenykedett egyéni vállalkozóként, de abban az esetben, ha az egyéni vállalkozói tevékenység megszűnése 2008. január 1. napja előtt következett be, adatbázisunkban a fenti jogszabályi rendelkezések folytán már nem szerepelhet. Ezért az utolsó székhelye szerint illetékes járási hivatal megkeresését javasoljuk, mely szerv a rendelkezésére álló iratanyag alapján teljesítheti a kérelmet.

Elektronikus ügyintézés

A hatósági bizonyítvány elektronikus úton a Webes Ügysegéden keresztül intézhető.

A Webes Ügysegéd használatának általános feltételei

Bejelentkezés

A Webes Ügysegéd a Központi Azonosítási Ügynök (röviden: KAÜ) szolgáltatáson keresztül vehető igénybe, tehát

vagy Ügyfélkapu-regisztrációval,

vagy Telefonos Azonosítási szolgáltatásra vonatkozó regisztrációval,

vagy eSzemélyi okmánnyal

szükséges rendelkeznie.

Ügyfélkapu-regisztrációt igényelhet személyesen bármely okmányirodai- és kormányablak ügyfélszolgálaton, a NAV kiemelt ügyfélszolgálatain, egyes postahivatalokban, illetve elektronikus úton – amennyiben Ön rendelkezik 2016. január 1-jét követően kiállított, tároló elemmel ellátott személyazonosító igazolvánnyal – az ugyfelkapu.gov.hu webes felületen.

Telefonos Azonosítási szolgáltatásra vonatkozó regisztrációt igényelhet személyesen bármely okmányirodai- és kormányablak-ügyfélszolgálaton.

A KAÜ-szolgáltatással kapcsolatos kérdéseivel forduljon bizalommal a 1818-as hívószámon elérhető Kormányzati Ügyfélvonalhoz.

Az ügyintézés menete

Új bejelentés, illetve kérelem indítása és bejelentkezés

Új kérelem/bejelentés/nyilatkozat indításához a legtöbb szolgáltatás esetében be kell jelentkezni az alkalmazásba a KAÜ-n keresztül, ahol valamely ott felajánlott bejelentkezési lehetőséget kell kiválasztani. Ezt követően, néhány másodpercen belül automatikusan megjelenik a Webes Ügysegéd főoldala.

Személyes adatok megadása az első belépéskor

Sikeres azonosítást követően a Webes Ügysegéd első használatakor meg kell adni a hiányzó természetes személyazonosító adatokat és az elektronikus levélcímet (e-mail címet) is.

Bejelentés/Kérelem összeállítása

A sikeres azonosítást követően a kiválasztott ügytípushoz tartozó űrlap jelenik meg, amelynek mezőit értelemszerűen kell kitölteni. A Webes Ügysegéd a kitöltés során ellenőrzéseket végez, amelynek eredményeként megjeleníti az esetleges hibákat.

Bejelentés/Kérelem benyújtása

A bejelentés, illetve a kérelem benyújtásával az ügy intézése megkezdődik, amelyet a Webes Ügysegéd visszaigazol.

Bejelentés/Kérelem státusza

Ismételt bejelentkezéssel akár utólag is megtekinthetők a Webes Ügysegédről indított ügyek és azok ügyintézésének állása. A bejelentett adatok ellenőrizhetőek az Egyéni Vállalkozók Nyilvántartásában.

Letölthető dokumentumok

„Kérelem hatósági bizonyítvány kiállítására”

„Kitöltési útmutató hatósági bizonyítvány iránti kérelemhez”

Fogalmak

Gyakran ismételt kérdések



Jogszabályok

2009. évi CXV. törvény az egyéni vállalkozóról és az egyéni cégről

2009. évi LXXVI. törvény a szolgáltatási tevékenység megkezdésének és folytatásának általános szabályairól

210/2009. (IX. 29.) Korm. rendelet a kereskedelmi tevékenységek végzésének feltételeiről

5/1997. (III. 5.) IKIM rendelet az egyes ipari, kereskedelmi és idegenforgalmi tevékenységek gyakorlásához szükséges képesítésekről

21/2010. (V. 14.) NFGM rendelet az egyes ipari és kereskedelmi tevékenységek gyakorlásához szükséges képesítésekről

Az EURÓPAI PARLAMENT ÉS A TANÁCS 2006. december 12-i 2006/123/EK IRÁNYELVE a belső piaci szolgáltatásokról