A gépjárműadó első részletének esedékessége 2021. április 15. Nem kaptam még határozatot, hogyan teljesítsek? 



Ha Önhöz még nem érkezett meg a határozat, akkor vagy még folyamatban van a kézbesítése, vagy az irat a vonatkozó szabályok alapján átvettnek minősül, mert pl. postai kézbesítés esetén a Posta azzal küldte vissza az adóhatósághoz a küldeményt, hogy azt a címzett nem kereste.



Ha a kézbesítés még folyamatban van, úgy a fizetési határidő a határozat átvételéhez igazodik majd, azaz az adó megfizetésének határideje (fellebbezés hiányában) az átvételt követő 30. nap. 



Ha azonban az irat a vonatkozó szabályok alapján átvettnek minősül, akkor a határidő ehhez az ún. vélelmezett kézbesítéshez igazodik.



Javasoljuk, hogy érdeklődjenek az adóügyeikben illetékes (jellemzően lakcím, székhelycím szerinti) adó- és vámigazgatóságokon a határozat kézbesítésével összefüggésben. 



A járványhelyzetre tekintettel javasoljuk, hogy használják az ún. e-Papír szolgáltatást, vagy telefonon kérhetnek tájékoztatást a NAV Ügyfél-tájékoztató és Ügyintéző rendszerén (ÜCC) keresztül* 

o	belföldről a 80/20-21-22-es, 

o	külföldről a +36 (1) 441-9600-as telefonszámon.



Az ÜCC hétfőtől csütörtökig 8 óra 30 perctől 16 óráig, valamint péntekenként 8 óra 30 perctől 13 óra 30 percig hívható.



*A rendszer használatához ügyfél-azonosító számmal vagy Részleges Kódú Telefonos Azonosítással (RKTA) kell rendelkeznie. Ha nincs ügyfél-azonosító száma, akkor azt a TEL jelű nyomtatványon igényelhet, amit a NAV-hoz személyesen vagy a KÜNY tárhelyen keresztül lehet benyújtani. Ha nem a saját ügyében használja az ÜCC-t, akkor adjon be EGYKE adatlapot is!





Megkaptam a határozatot, de fellebbeztem ellene, ilyen esetben hogyan alakul a fizetési határidő?



Akár április 15-ig, akár azt követően kézbesített határozat ellen fellebbezést nyújtott be, úgy a gépjárműadót a fellebbezési eljárásban született határozat véglegessé válásától számított 15 napon belül kell megfizetnie. Ha több gépjárművel is rendelkezik, de a fellebbezés nem érinti mindegyik gépjárművét, abban az esetben is mindegyik gépjármű után egységesen az előzőekben jelzett határidőig kell megfizetni a gépjárműadót.