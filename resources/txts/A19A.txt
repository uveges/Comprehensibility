Tényleges főtevékenység meghatározása



A veszélyhelyzeti szabályok alapján adófizetési kedvezmény illeti meg egyes adónemekben az adózókat 2020. november és december hónapjára, valamint 2021. év január, február, március, április és május hónapjára, meghatározott feltételek esetén. 



Az egyik ilyen feltétel, hogy az adózó a Korm. rendelet szerinti felsorolásban szereplő tevékenységet tényleges főtevékenységként folytatja. Tényleges főtevékenység alatt azt a tevékenységet kell érteni, amelyből az adózónak a Korm. rendelet hatálybalépését (2020. november 11-ét) megelőző hat hónapban a legtöbb bevétele, de legalább bevételének 30 százaléka származott.



A tényleges főtevékenység szerinti bevétel meghatározása során nem kell figyelembe venni a nem vállalkozási jellegű bevételeket (ideértve a támogatásokat is), amelyek nem kapcsolhatók TEÁOR szerinti tevékenységhez. A költségek fedezetére kapott támogatást is figyelmen kívül lehet hagyni a bevétel meghatározásakor, mert – bár azt az adózó a vállalkozási tevékenységgel összefüggésben kapja – az önmagában nem olyan vállalkozási bevétel, amely alapján azonosítható lenne a tényleges főtevékenység; az nem a TEÁOR szerinti tevékenységből származik. 



A fentiek alapján, ha az adózó a nettó árbevételt használja a tényleges főtevékenység megállapításához szükséges számítása során, az helyesnek tekinthető.



Nemzeti Adó- és Vámhivatal