Hogyan adózik az online sportfogadás nyereménye?





A legális online sportfogadásból származó nyeremény után nem kell adózni, azonban a tiltott szerencsejátékból szerzett nyeremény egyéb jövedelemként adóköteles, utána személyi jövedelemadót (szja) és szociális hozzájárulási adót (szocho) is kell fizetni.



Szerencsejáték minden olyan játék, amelyben a játékos pénz, tét kifizetése fejében, meghatározott feltételekkel nyereményre válik jogosulttá, és mindez – akár nyer, akár veszít –kizárólag, vagy túlnyomórészt a véletlentől függ. Az interneten szervezett sportfogadás távszerencsejátéknak számít. 



Az online fogadás akkor legális, ha az üzemeltetője rendelkezik a Szerencsejáték Felügyelet engedélyével. Az engedéllyel rendelkező játékszervezők listája a következő linken érhető el: https://szf.gov.hu/hatosag/engedelyek-kozhiteles/. Tiltott szerencsejátéknak tekintendő az a Magyarországon elérhető szerencsejáték, amit a Felügyelet engedélyével nem rendelkező üzemeltető – akár külföldi honlapon – szervez. 



Az online sportfogadás nyereménye utáni adó attól függ, hogy a játékot legálisan, vagy illegálisan szervezték.



A legális sportfogadás nyereménye



Az engedéllyel rendelkező honlapon folytatott sportfogadásból származó nyeremény adómentes, azaz a nyertesnek a nyereményösszeggel adózási teendője nincs, azt nem kell bevallania, és adót sem kell fizetnie utána.



Az illegális sportfogadás nyereménye

.

A tiltott online sportfogadásból származó nyeremény után a nyertes magánszemélynek adót kell fizetnie. 



Az illegális sportfogadásból származó nyeremény a magánszemély egyéb jövedelmeként adózik. Az adóköteles jövedelmet úgy kell megállapítani, hogy a bevételt csökkenteni kell a bevétel megszerzésével kapcsolatos, elismert költségekkel, például ….. A bevételt és a költséget fogadásonként kell elszámolni., tehát például a vesztes fogadások költsége nem számolható el a nyertes fogadások bevételével szemben. A bevételt és a költséget a magánszemély a nevére kiállított bizonylattal igazolhatja. 



Az egyéb jövedelem után – így a tiltott online sportfogadás nyereménye után is – év közben 

15 százalékos szja-előleget és 

15,5 százalékos szochót 

kell fizetni.



Ha a nyereményt a magánszemély nem kifizetőtől kapja – például a nyeremény egy külföldi honlapon szervezett játékból származik –, akkor a jövedelem után a magánszemélynek kell megfizetnie a 15 százalék szja-előleget, és a 15,5 százalék szochót, a szerzés negyedévét követő hónap 12-éig. 



Mivel ebben az esetben a szochót a magánszemély fizeti, és azt költségként nem számolhatja el, azt neki nem térítik meg, az szja-előleg és a szocho alapjának megállapításakor a jövedelem 87 százalékát kell figyelembe venni. 



Ha a nyereményt a magánszemély kifizetőtől kapja – azaz a bevétel egy magyar vállalkozás által engedély nélkül üzemeltetett honlapról származik –, az szja-előleget és a szochót a kifizető állapítja meg, vonja le és fizeti meg. 



A tiltott szerencsejáték nyereményéből származó egyéb jövedelmet a szerzés évéről szóló szja-bevallásban kell bevallani az adóévet követő május 20-ig. Az engedéllyel nem rendelkező külföldi online fogadás nyereményéből származó jövedelmet a NAV által készített adóbevallási tervezet nem tartalmazza, ezért azt a magánszemélynek ki kell egészítenie a nyereményre vonatkozó adatokkal