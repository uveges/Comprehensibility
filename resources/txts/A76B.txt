Közeledik az OSS-bevallás határideje



2021. július 1. óta működik az OSS/IOSS-egyablakos rendszer, amely megkönnyíti az Európai Közösség tagállamaiba terméket értékesítő vagy szolgáltatást nyújtó adózók elektronikus ügyintézését. Azoknak az adózónak, akik sikeresen bejelentkeztek a rendszerbe, időszakonként bevallást kell benyújtani. 



Az OSS-bevallást az OSS/IOSS-rendszerbe regisztrált adózónak

az uniós és a nem uniós sémában negyedévente, a naptári negyedévet követő hónap utolsó napjáig (első alkalommal a 3. negyedévre 2021. október 31-ig),

az importsémában (IOSS) havonta, a naptári hónapot követő hónap utolsó napjáig 
(következő alkalommal 2021. szeptemberre 2021. október 31-ig)

kell benyújtaniuk a NAV honlapján elérhető OSS-portálon (https://oss.nav.gov.hu) keresztül. Arra az időszakra is be kell adni a bevallást, amikor az adóalany nem teljesített az OSS/IOSS hatálya alá tartozó szolgáltatást (nullás bevallás). 



A bevallás benyújtásával együtt az adót is meg kell fizetni forintban, átutalással a 

NAV OSS ÁFA beszedési számla 10032000-01077027

számlaszámra. A közleményrovatban be kell írni a bevallási referenciaszámot. Ez a referenciaszám már elérhető a bevallás kitöltése után az OSS-portálon. 



Ha a bevallás vagy a befizetés elmarad, a NAV a bevallási határidő után 10 nappal figyelmeztetést küld az adózónak. Ha a befizetés ezután is elmarad, vagy a befizetett összeg nem elegendő, az érintett fogyasztási tagállamok maguk is figyelmeztetést küldenek. A bevallásokat, befizetéseket folyamatosan elmulasztó adózót kizárják az OSS-ből. 



További információk

Az OSS-bevallások benyújtásához segítséget nyújt az OSS-portálon elérhető felhasználói leírás, és az alábbi tájékoztatók: 

OSS felhasználói leírás

Az import egyablakos rendszer, illetve import áfa rendezése különös eljárásban 
(97. információs füzet)

A nem uniós és uniós egyablakos rendszerre, valamint a platformokra vonatkozó áfaszabályok (98. információs füzet)

E-kereskedelem – Gyakori kérdések-válaszok



Nemzeti Adó- és Vámhivatal