Változások a hipbevallásban



2021-től a helyi iparűzési adóról (hipa) szóló bevallást a Nemzeti Adó- és Vámhivatalhoz (NAV) kell benyújtani. Az erre szolgáló 20HIPA jelű nyomtatványt 2021. május 31-éig elektronikusan kell a NAV-hoz beküldeni, az adót azonban az önkormányzatnak kell befizetni. A 20HIPA nyomtatvány a NAV honlapján elérhető.



Két fontos kivétel:

A 2021-et megelőző évekre vonatkozó, ideiglenes jellegű iparűzési tevékenységről szóló bevallásokat továbbra is az önkormányzati adóhatóságokhoz kell benyújtani.

Azok a magánszemély vállalkozók, akik nem egyéni vállalkozóként végzik tevékenységüket, a hipabevallást papíralapon, az önkormányzati adóhatósághoz is benyújthatják.



A beérkezett hipabevalláson a NAV összefüggés-vizsgálatokat végez. A hipanyomtatvány kitöltésekor megjelenő ellenőrzéseken és hibavizsgálatokon azok a bevallások is keresztülmennek, amelyeket a könyvelők gépi úton, nem az Általános Nyomtatványkitöltő Keretprogram használatával küldenek be.



Az ellenőrzés eredményétől függően a NAV

értesítést küld arról, hogy a bevallást az érintett önkormányzathoz továbbította vagy 

tájékoztat az azonosított hibák listájáról. A hibák javítása után a bevallást újból be kell nyújtani.



A NAV-nál 2016-tól állnak rendelkezésre a hipabevallások, ezért, ha valakinek az elévülési időn belül, 2014-re vagy 2015-re vonatkozóan kell önellenőrzést benyújtania, esetleg hiányzó bevallását pótolnia, akkor azt a 2016-ra kialakított, 16HIPA jelű nyomtatványon teheti meg.



A 2020-ban kezdődött éves időszakról szóló hipabevallást az adóév utolsó napját követő ötödik hónap utolsó napjáig kell benyújtani, a naptári évvel azonos üzleti éves adózónak 2021. május 31-éig.