A Nemzeti Adó- és Vámhivatal 



Központi Irányítás Vám Főosztálya főosztályvezetője által kiadott



70…/2021. felhívás



az egyes oltóanyagok kiviteli engedélykötelezettségéről 





Az Európai Bizottság Kereskedelmi Főigazgatósága (a továbbiakban: DG Trade) 2021. február 12-én angol nyelvű tájékoztatót adott ki az egyes termékek kivitelének exportengedély bemutatásához kötéséről szóló 2021/111/EU bizottsági végrehajtási rendeletben foglaltak betartatását segítendő. A tájékoztató az oltóanyagok kiviteli engedélykötelezettségét érintő gyakorlati kérdéseket válaszolja meg. 



A tájékoztató a következő linken érhető el:

https://trade.ec.europa.eu/doclib/docs/2021/february/tradoc_159414.pdf



A dokumentum nyolc témakörben tartalmaz gyakorlati kérdéseket és válaszokat:

1. cím: Kiviteli engedélykérelem elfogadása és elutasítása

2. cím: Az engedélyköteles termék

3. cím: Az EU rendelet alóli mentesség

4. cím: Engedélyezési eljárás

5. cím: A tagállamok adatszolgáltatási kötelezettsége

6. cím: A tagállami intézkedésekkel való kapcsolat 

7. cím: Az engedélykötelezettség időtartama

8. cím: Vámeljárások



A bizottsági tájékoztató 2-3. címei, 4. cím a), c), g) és j) pontjai, valamint 7-8.  címei érintik a vámhatóságok oltóanyagok kivitelével kapcsolatos ellenőrzési tevékenységét. A szabályok a következők szerint foglalhatók össze.



A tájékoztató 2. címében szereplő, a vámhatósági tevékenységgel összefüggő témakörök



A tájékoztató 2. címében található „Általános megjegyzések” szerint az uniós rendelet a 3002 20 10 vámtarifaszám alá tartozó, a koronavírus (SARS-CoV fajok) elleni vakcinákra vonatkozik, csomagolásuktól függetlenül. 





A szabályozás kiterjed az érintett vakcinák gyártásakor használt hatóanyagokra, beleértve a törzs- és működő sejtbankokat is, az alábbiak szerint:

a hatóanyag (amely adott esetben magában foglalhatja a törzssejtállományt és a szaporító sejtbankokat),

a vakcina ömlesztett csomagolásban, 

a vakcina elsődleges és / vagy másodlagos csomagolásában.



A tájékoztató 2. cím a) pontja alapján a szabályozás kiterjed a kis mennyiségű exportokra is. Az uniós rendelet nem határoz meg minimális küszöbértékeket, mennyiségeket. Ugyanakkor az illetékes hatóságok figyelembe vehetik azt a tényt, hogy a kérelem korlátozott mennyiségű exportra – például klinikai vizsgálatok céljára – vonatkozik. Előzőek alapján minden kivitelt egyedileg kell elbírálni és vizsgálni kell a felhasználási célt, például analitikai tesztelés, klinikai kipróbálás.



A tájékoztató 3. cím a) pontja megerősíti, hogy az uniós rendeletben előírt engedélykötelezettség az EU-n kívüli országokba irányuló exportra vonatkozik. Továbbá részletesen felsorolja azon országokat, területeket, amelyek irányába a kivitelekhez nem kell engedély (mentesség estei).  



A következő országokba, területekre kivitelnél nincs szükség engedélyre:

az Európai Szabadkereskedelmi Társulás (EFTA) országai: Izland, Liechtenstein, Norvégia, valamint Svájc;

nyugat-balkáni országok: Albánia, Bosznia és Hercegovina, Koszovó, Montenegró, Észak-Macedónia, Szerbia;

az Európai Unió működéséről szóló szerződés (EUMSZ) II. Mellékletében felsorolt tengerentúli országok és területek (az EUMSZ II. Mellékletében felsorolt, az Egyesült Királysággal különleges kapcsolatban álló, következő területekre kiviteli engedély szükséges: Anguilla, Kajmán-szigetek, Falkland-szigetek, Dél-Georgia és Déli-Sandwitch-szigetek, Montserrat, Pitcairn-szigetek, Szent Ilona, Ascension és Tristan da Cunha, Brit antarktiszi terület, Brit Indiai-óceáni Terület, Turks- és Caicos-szigetek, Brit Virgin-szigetek, Bermuda);

az Unió vámterületéről kifejezetten kizárt tagállamok területei: Büsingen, Helgoland, Livigno, Ceuta és Melilla;

Andorra, a Feröer-szigetek, Monaco, San Marino és a Vatikán;

az EU bizonyos partnerországai: Algéria, Egyiptom, Jordánia, Libanon, Líbia, Marokkó, Palesztina, Szíria, Tunézia, Örményország, Azerbajdzsán, Fehéroroszország, Grúzia, Izrael, Moldova és Ukrajna;

alacsony és közepes jövedelmű országok (a COVID19 védőoltások közös beszerzésére és elosztására irányuló nemzetközi összefogás kapcsán létrejött COVAX AMC listában szereplő országok, például Afganisztán, Dominika, Algéria, Vietnam, India, Ukrajna, Pakisztán, amelyek részletesen a következő weboldalon találhatók: https://www.gavi.org/news/media-room/92-low-middle-income-economies-eligible-access-covid-19-vaccines-gavi-covax-am



A tájékoztató 3. címében szereplő, a vámhatósági tevékenységgel összefüggő témakörök



A tájékoztató 3. cím b) pontja szerint a szolidaritás elve alapján szintén nem engedélykötelesek az alábbi kivitelek:

a COVAX-on, az ENSZ Gyermekalapján (UNICEF-en) és a Pánamerikai Egészségügyi Szervezeten (PAHO-n) keresztül vásárolt vagy szállított áruk exportja bármely más COVAX-ban részt vevő országba

az EU-államok által uniós előzetes beszerzési megállapodással (APA) vásárolt termékek harmadik országba irányuló, újraértékesítési vagy adományozási célú kivitel

humanitárius vészhelyzet elhárításárát célzó kivitel

 

A tájékoztató 3. cím c) pontja tartalmazza a humanitárius segítségnyújtással megvalósuló sürgősségi ellátáshoz kapcsolódó szállítások alapelveit. A humanitárius segítségnyújtás megkülönböztetéstől mentes segítségnyújtási, segélyezési és védelmi műveleteket foglal magában a harmadik országban élők megsegítésére, ideértve a segítségnyújtást vagy annak megkönnyítését, az orvosi ellátást és az élelmiszerellátást, a segítséget vagy kiürítéseket.  



Az Európai Bizottság humanitárius partnereként működő szervezetek listája az alábbi címen érhető el: https://ec.europa.eu/echo/sites/echo-site/files/weblistpartners.pdf



A Bizottság humanitárius segítségnyújtási partnereinek az ECHO Főigazgatóság által létrehozott listája itt érhető el: https://ec.europa.eu/echo/sites/echo-site/files/weblistpartners.pdf 



A két lista nem teljes, és a tagállamok mentességet biztosíthatnak más humanitárius szervezeteknek is.



A tájékoztató 3. cím d) pontja alapján a kontinentális talapzat és a kizárólagos gazdasági övezet nem részei az Unió vámterületének. Ugyanakkor a kivitelekhez az említett területeken található létesítményekbe nem kell engedély 



A tájékoztató 4. címében szereplő, a vámhatósági tevékenységgel összefüggő témakörök



A tájékoztató 4. cím a), c) és g) pontja értelmében a kiviteli engedélyeket azon tagállam illetékes hatósága adja ki, ahol az uniós rendelet hatálya alá tartozó vakcinákat gyártják. 



Az illetékes engedélyező hatóságok listáját az alábbi címen érhető el:

https://trade.ec.europa.eu/doclib/docs/2021/january/tradoc_159400.pdf



A tájékoztató 4. cím j) pontja alapján globális mennyiségre vonatkozó exportengedély nem adható ki, illetve az engedélyek részkezelésére nincs lehetőség.



A tájékoztató 7. címében szereplő, a vámhatósági tevékenységgel összefüggő témakörök



A tájékoztató 7. címe szerint az uniós rendeletet a hatálybalépés napjától (2021. január 30.) számított hat hétig, azaz 2021. március 14-ig fogadták el. Ugyanakkor a Bizottság a korlátozó intézkedéseket (engedélykötelezettséget) 2021. március 31-ig fenntartja. 



A tájékoztató 8. címében szereplő, a vámhatósági tevékenységgel összefüggő témakörök



A tájékoztató 8. címében található „Általános megjegyzések” szerint az uniós rendeletben szereplő kiviteli korlátozásokat és az érintett árukört – a 3002 20 10 vámtarifaszám alá tartozó oltóanyagok – a TARIC-ba átvezették a 709-es uniós TARIC-intézkedéstípus alapján (C089 engedélykód). Az egyes oltóanyagok gyártóihoz kapcsolódó TARIC-kiegészítőkódok kialakítása szintén megtörtént.



A tájékoztató 8. cím a) pontja értelmében az uniós rendeletet az uniós áruk kiviteli vámeljárásakor a 10/00 és a 11/00 eljáráskódoknál kell alkalmazni.



Az engedélykötelezettség nem terjed ki az alábbi eljárásokra:

passzív feldolgozási eljárás alá vont áruk,

az EU vámterületéről a végfelhasználási eljárás alá vonása után kivitt áruk,

héa- vagy jövedékiadó-mentesen, repülési és hajózási készletekként szállított áruk,

a belső árutovábbítási eljárás alá vont áruk,

az Unió vámterületéről az ideiglenesen elszállított áruk (Uniós Vámkódex 155. cikk).

 

A tájékoztató 8. cím b) pontja alapján az uniós rendelet által előírt engedélykötelezettség az Uniós Vámkódex 5. cikk 23. pontja szerinti uniós áruk exportjára vonatkozik. A kiviteli korlátozás nem vonatkozik a nem uniós áruk újrakivitelére. Ha a harmadik országból behozott árukat már szabad forgalomba bocsátották, már uniós árunak tekinthetők, így későbbi kivitelük engedélyköteles. Ha a harmadik országból behozott áruknál a szabad forgalomba bocsátás nem történt meg, akkor nem uniós árukként esetleges újrakivitelük nem engedélyköteles.



A tájékoztató 8. cím c) pontja alapján az átmeneti megőrzésben lévő árukra az Uniós Vámkódex 144. és 149. cikkei irányadók. Az átmeneti megőrzést követő újrakivitel nem engedélyköteles (mivel a korlátozások csak az uniós árukra vonatkoznak).



A tájékoztató 8. cím d) pontja alapján az uniós rendelet hatálybalépése előtt bejelentett, de az uniós rendelet hatálybalépése utáni kiviteleknél nincs szükség kiviteli engedélyre van szükség. 



A tájékoztató 8. cím e) pontja alapján engedélyköteles a vállalaton belüli értékesítés is, ha az exportőr leányvállalata vagy kapcsolt vállalata az uniós rendelet földrajzi hatálya alá tartozó országok egyikében található.



A tájékoztató 8. cím f) pontja szerint az Uniós Vámkódex 46. cikkének (1) bekezdése értelmében a vámhatóságoknak joguk van az uniós rendelet hatálya alá tartozó áruk visszatartani, hogy azokat ellenőrizhessék.

 

A tájékoztató 8. cím g) pontja szerint a vám-árunyilatkozaton szereplő exportőr, illetve a kiviteli engedélyen szereplő exportőr (vakcinagyártó) személye eltérhet, a vámhatóságnak elsődlegesen az engedélyek meglétét, érvényességét kell ellenőrizniük. 



A tájékoztató 8. cím g) és h) pontja szerint a kiviteli engedély azonosítószámát és a C089 okmánykódot, valamint az uniós rendelet II. mellékletében szereplő, a vakcinagyártókhoz kapcsolódó TARIC-kiegészítőkódok valamelyikét a vám-árunyilatkozat 44. rovatában kell szerepeltetni. A TARIC-kiegészítőkódok kitöltésére vonatkozó tartalom ellentétes az Egységes Vámokmány kitöltéséről szóló 3008/2016. NAV útmutatóban írtakkal. Ezért a TARIC-kiegészítőkódokat – ellentétben a tájékoztatóban írtakkal – a vám-árunyilatkozat 33. rovatának 3-4. alrovatában kell szerepeltetni. A DG TRADE megerősítette az előzőeket, a tájékoztatót a későbbiekben pontosítani fogják.



A tájékoztató 8. cím i) pontja szerint a vám-árunyilatkozatnak mindenképpen tartalmaznia kell a kiviteli engedély azonosító számát és a TARIC-kiegészítőkódot.



További információ



A tájékoztatóban szereplő, az engedélyezést érintő (különösen 1. és 4. címben szereplő) kérdésekről bővebb felvilágosítást a BFKH Kereskedelmi, Haditechnikai, Exportellenőrzési és Nemesfémhitelesítési Főosztály Kereskedelmi Osztálya adhat. 

Elérhetőségek:

Cím: 1124 Budapest, Németvölgyi út 37-39.

Telefon: 06 1 458 5519

E-mail-cím: keo@bfkh.gov.hu

Honlap: https://mkeh.gov.hu/kereskedelmi/kereskedelmi_osztaly/vakcina-export

	

	Budapest, 2021. február

	

Torda Csaba

pénzügyőr dandártábornok

főosztályvezető