A VISSZADO-nyomtatványon 2021. december 31-ig nyilatkozhat az adó-visszatérítéshez 





Mire szolgál a VISSZADO?



 

A NAV a magánszemélynek 2022. február 15-éig kiutalja a visszatérítést, ha az adó-visszatérítésre való jogosultsága a rendelkezésére álló adatok alapján megállapítható.



A magánszemély a VISSZADO-nyilatkozat benyújtásával nyilatkozhat a NAV felé az adó-visszatérítésre jogosultságáról és a kiutalás teljesítéséhez szükséges adatokról.    



Ki jogosult adó-visszatérítésre?



Az, aki 2021. év bármely napján családi kedvezményre jogosult és 2021-ben összevont adóalapba tartozó jövedelmet (ide tartozik pl. a munkabér, a költségtérítés, az ingatlanbérbeadás, az egyéni vállalkozásból vagy őstermelőként szerzett jövedelem) ekho szerint adózó jövedelmet szerzett, vagy bejelentett kisadózó.



Kinek nem kell nyilatkoznia?

Aki családi pótlékot kap, nem kell nyilatkoznia, mert az ellátást folyósító szervtől a NAV megkapja a kiutaláshoz szükséges adatokat. Ilyenkor az adó-visszatérítést a NAV arra a postai címre vagy bankszámlaszámra fizeti ki, ahova a jogosult a családi pótlékot kapja.



Kinek kell nyilatkoznia?



Azoknak a jogosultaknak, akiknek az adatai nem állnak teljeskörűen a NAV rendelkezésére ahhoz, hogy 2022. február 15-ig megkaphassák az adó-visszatérítést, nyilatkozniuk kell. 

Így tehát nyilatkoznia kell annak, aki:



családi pótlékra jogosult, de azt nem ő kapja, mert ilyenkor nem áll a NAV rendelkezésére a kiutaláshoz szükséges postai utalási cím, vagy belföldi fizetési számlaszám.



magzat után jogosult várandós nő, vagy vele közös háztartásban élő házastársa, mert a NAV a kiutaláshoz szükséges adataikat nem ismeri.



aki rokkantsági járadékban részesül, és év közben ő vagy a vele közös háztartásban élő hozzátartozója érvényesíti a családi kedvezményt, mert a NAV a kiutaláshoz szükséges adataikat nem ismeri.



kisadózóként bejelentett magánszemély, és nem kap családi pótlékot, mert a jogosultságára és az utalási adataira vonatkozóan a NAV-nak nincs információja. 



máshova kéri az adó-visszatérítés kiutalását, mint ahová a családi pótlékot kapja.





Miről lehet nyilatkozni?



A VISSZADO-nyilatkozaton a magánszemély nyilatkozhat 

a családi kedvezményre jogosító gyermekek adatairól, azaz azoknak a gyermekeknek az adatairól, aki után családi pótlékra jogosult, 

a várandósság tényéről, ha a családi kedvezményre magzat után jogosult,

a jogosultság jogcíméről, azaz arról, hogy a családi kedvezmény 

gyermek után, 

magzat után, 

rokkantsági járadékban részesülőként

 családi pótlékra saját maga után jogosultként 

illeti meg.

a családi kedvezményre jogosult másik fél (házastárs, közjegyzői nyilvántartásban szereplő élettárs vagy bejegyzett élettárs) adatairól,

az adó-visszatérítés kiutalásának teljesítéséhez szükséges adatról (belföldi fizetési számlaszám vagy postai utalási cím, a kettő közül csak az egyiket kell beírni).





A nyilatkozaton a visszatérítés alapjául szolgáló jövedelemről nem lehet nyilatkozni. 



Meddig lehet nyilatkozni?



A VISSZADO-nyilatkozatot 2021. december 31-ig lehet beküldeni. 





Hogyan lehet benyújtani a VISSZADO-nyilatkozatot?



A legegyszerűbb, online benyújtás



A NAV által ismert adatokkal előre kitöltött VISSZADO-nyilatkozat a NAV honlapján az Szja-visszatérítés ablakból a nyilatkozatra kattintva, ügyfélkapus azonosítással érhető el . 

https://www.nav.gov.hu/nav/ado/szja/szja_visszaterites/szja_visszaterites20211001.html#nyilatkozat)

A nyilatkozat kitöltéséhez az Új nyomtatvány/bejelentés, majd az Adó-visszatérítés csempére kell kattintani. 





November közepétől a NAV előre kitölti az utalási adatokat is, ha azok a családi pótlék adatokból a rendelkezésére állnak. Ezeket az adatokat ellenőrizni kell, és ha azok változtak vagy nem teljes körűek, a nyilatkozatot okvetlenül be kell küldeni.

Ha a NAV által ismert adatok teljes körűek, akkor a nyilatkozat benyújtására nincs szükség.



Benyújtás papíron és az ÁNYK-val



A VISSZADO-nyilatkozat papíron is kitölthető, postán és személyesen is benyújtható. A nyomtatvány letölthető és kinyomtatható a NAV honlapjáról vagy elérhető a NAV ügyfélszolgálatain.

A kitöltéshez és beküldéshez használható az Általános Nyomtatványkitöltő Keretprogram (ÁNYK) is. 



Mivel jár a benyújtási határidő elmulasztása?



A NAV nem utalja ki a visszatérítést előlegként 2022. február 15-ig, ha a magánszemély az év végéig nem nyilatkozik, és ezért a NAV nem ismeri a kiutaláshoz szükséges adatokat.

Ilyenkor a jogosult a 21SZJA adóbevallásában igényelheti a visszatérítést 2022. május 20-ig.



Az adó-visszatérítésről további információt az alábbi oldalon olvasható tájékoztatóink tartalmaznak: 

https://www.nav.gov.hu/nav/ado/szja/szja_visszaterites





  



Nemzeti Adó- és Vámhivatal