Újabb kedvezmény az adózási könnyítéseket igénybe vevő egyéni és társas vállalkozásoknak



2020. november 11-én csökkentek a veszélyeztetett gazdasági ágazatokban működő vállalkozások munkaviszonyban való foglalkoztatással összefüggő közterhei. Ezt követően egyre bővült az érintett ágazatok köre, majd meghosszabbodott a kedvezmények igénybe vételének időszaka: először decemberre, majd 2021. január-március hónapjaira is. 



A 485-ös Kom.rendelet alapján veszélyeztetett ágazatba tartozó vállalkozásnak minősülnek és 2020. novembere óta adókönnyítéseket vehetnek igénybe az alábbi tevékenységet tényleges főtevékenységként végző vállalkozások:

1. Éttermi, mozgó vendéglátás (TEÁOR 5610),

2. Rendezvényi étkeztetés (TEÁOR 5621),

3. Italszolgáltatás (TEÁOR 5630),

4. Filmvetítés (TEÁOR 5914),

5. Konferencia, kereskedelmi bemutató szervezése (TEÁOR 8230),

6. Sport és szabadidős képzés (TEÁOR 8551),

7. Előadó-művészet (TEÁOR 9001),

8. Előadó-művészetet kiegészítő tevékenység (TEÁOR 9002),

9. Művészeti létesítmények működtetése (TEÁOR 9004),

10. Múzeumi tevékenység (TEÁOR 9102),

11. Növény-, állatkert, természetvédelmi terület működtetése (TEÁOR 9104),

12. Sportlétesítmény működtetése (TEÁOR 9311),

13. Sportegyesületi tevékenység (TEÁOR 9312),

14. Testedzési szolgáltatás (TEÁOR 9313),

15. Egyéb sporttevékenység (TEÁOR 9319),

16. Vidámparki, szórakoztatóparki tevékenység (TEÁOR 9321),

17. Fizikai közérzetet javító szolgáltatás tevékenység (TEÁOR 9604), vagy

18. M.n.s. egyéb szórakoztatás, szabadidős tevékenység (TEÁOR 9329)

19. Szállodai szolgáltatás tevékenység (TEÁOR 5510),

20. Üdülési, egyéb átmeneti szálláshely-szolgáltatás tevékenység (TEÁOR 5520),

21. Kempingszolgáltatás tevékenység (TEÁOR 5530),

22. Egyéb szálláshely szolgáltatás tevékenység (TEÁOR 5590),

23. Utazásközvetítés tevékenység (TEÁOR 7911),

24. Utazásszervezés tevékenység (TEÁOR 7912),

25. M.n.s. egyéb szárazföldi személyszállítás tevékenység (TEÁOR 4939)



A fizikai közérzetet javító szolgáltatást (TEÁOR 9604) nyújtó vállalkozás akkor érvényesítheti a kedvezményeket, ha megfelel a közfürdők létesítésének és üzemeltetésének közegészségügyi feltételeiről szóló 37/1996. (X. 18.) NM rendelet szabályainak.



A M.n.s. egyéb szárazföldi személyszállítás (TEÁOR 4939) tevékenységet főtevékenységként végző vállalkozásra akkor terjednek ki a kedvezmények, ha nem közszolgáltatási kötelezettség ellátását célzó közlekedési szolgáltatást végez, és rendelkezik közúti személyszállítási engedéllyel.



Újdonság, hogy 2021. március hónapra a felsorolt veszélyeztetett ágazatba tartozó tevékenységet folytató

egyéni vállalkozónak e jogállására tekintettel és

társas vállalkozásnak e jogállására tekintettel

nem kell szociális hozzájárulási adót fizetnie.



Az adózási könnyítésekről részletes ismertető a NAV honlapján 2020. november 26-án megjelent tájékoztatóban olvasható.