Kétfaktoros (kétlépcsős) azonosítás



Az ügyfelek biztonságosabb elektronikus ügyintézése érdekében a NAV az Online Számla rendszer webes felületére (https://onlineszamla.nav.gov.hu) történő belépéshez kétfaktoros (kétlépcsős) azonosítást vezetett be a másodlagos felhasználók számára. Ez azt jelenti, hogy a másodlagos felhasználók felhasználónevük és jelszavuk mellett egy, a mobileszközükre (mobiltelefon, tablet) telepített külön alkalmazással generált kód megadásával, vagy egy külön alkalmazás által küldött belépési értesítés jóváhagyásával jelentkezhetnek be.



Az Online Számla rendszer webes felületén a másodlagos felhasználó első bejelentkezésekor a felhasználónév és jelszó megadása után megjelenik a kétlépcsős azonosítás bekapcsolása felület. A felület a másodlagos felhasználót négy lépésen keresztül vezeti végig a kétlépcsős azonosítás bekapcsolásához.



lépés: Azonosítási mód kiválasztása



Meg kell jelölni, hogy a kétlépcsős azonosításnak mely módját kívánja alkalmazni. Választhat

az értesítés alapú azonosítás és

a kódgenerálás között.



Értesítés alapú azonosítási mód választása esetén az Online Számla rendszer értesítést küld a mobiltelefonjára, amelyre kattintva hagyhatja jóvá a belépést. Ehhez a mobiltelefonjának internetelérésre van szüksége.



Kódgenerálás választása esetén a mobiltelefonjára letöltött alkalmazás által generált, korlátozott ideig használható kódot kell megadnia az Online Számla rendszer webes felületén, melyhez a mobiltelefonon nem szükséges internetkapcsolat.



lépés: Alkalmazás letöltése, megnyitása 



Értesítés alapú azonosítás választása esetén le kell tölteni a mobiltelefonjára a Play Áruházból vagy az App Store-ból a NAV Azonosító alkalmazást. Az alkalmazás letöltése ingyenes, futtatható iOS-t és Android-ot használó készülékeken is.



Kódgenerálás választása esetén szintén le kell tölteni egy alkalmazást. Szabadon választhat a NAV Azonosító alkalmazás, vagy bármely más TOTP azonosító alkalmazás (pl. Google Hitelesítő) közül.



Ha már használja az Online Számlázó mobilalkalmazást, akkor nem kell letöltenie egyéb alkalmazást, mivel az Online Számlázó mobilalkalmazás Kétfaktoros azonosítás menüpontja is alkalmas azonosításra.



lépés: Összekapcsolás



A mobiltelefonjára telepített alkalmazást össze kell kapcsolnia az Online Számla rendszerrel a webes felületen. Az összekapcsoláshoz az Online Számla rendszer által generált QR-kódot szükséges a mobiltelefon kamerájával beolvasni az alkalmazásba, vagy ha a beolvasás nem működik a 16 jegyű kódot kézzel beírni. A párosítást csak az első használatkor szükséges elvégezni. 



lépés: Ellenőrzés



A kétlépcsős azonosítás bekapcsolásának utolsó lépéseként a mobiltelefonjára telepített alkalmazásban megjelenő ellenőrző kódot kell megadnia az Online Számla rendszer webes felületén. A sikeres ellenőrzés felületen jelennek meg azok a biztonsági kulcsok, amelyek lehetővé teszik a bejelentkezést olyan esetekben is, amikor a kétlépcsős azonosítás sikertelen. Ezt követően az alkalmazás által generált kód megadásával, vagy a belépési értesítés jóváhagyásával (attól függően, hogy az 1. lépésben milyen azonosítási módot választott) már be tud jelentkezni az Online Számla rendszer webes felületére.



A felhasználónév és jelszó megadása minden bejelentkezéskor kötelező az Online Számla rendszer felületén a másodlagos felhasználóknak, a kétlépcsős azonosítás módja szabadon módosítható a Felhasználói profil felületen az ügyfél döntésének megfelelően.



Bővebb információ a NAV Azonosító alkalmazás Felhasználói Kézikönyvben, és az Online Számla rendszer Felhasználói Kézikönyvben található (https://onlineszamla.nav.gov.hu/dokumentaciok).