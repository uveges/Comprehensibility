A NAV 2021. július 1-jétől új, az ügyfeleknek egyszerűbb és kényelmesebb árunyilatkozat-típusokat vezet be. A 150 eurót meg nem haladó értékű vámmentes küldeményekre benyújtható, csökkentett adattartalmú vám-árunyilatkozatot természetes személyek nyújthatják be, akár a NAV által fejlesztett webes felületen keresztül is. A NAV nem számít fel díjat vagy költséget ezért a szolgáltatásért.



A webes felület használatának feltételei:

a címzett érvényes ügyfélkapu-regisztrációval rendelkezik,

a küldemény értéke nem haladja meg a 150 eurót,

a küldemény nem tartalmaz olyan árut, mely tiltó-korlátozó rendelkezés alá esik, vagy engedélyköteles (például gyógyszer, fegyver, lőszer, védett állat és növény stb.),

az árukat közvetlenül az Európai Unión kívülről (például Kína, USA, Nagy-Britannia) adták fel,

a címzett nem egy korábban az Európai Unióból kiküldött áru visszaérkezését kívánja bejelenteni,

a küldemény már megérkezett Magyarországra és a címzett előzetesen értesítette a webes felület használatának szándékáról a szállító céget.



Jövedéki termék (például dohány- vagy alkoholtermékek), kölnivíz és parfüm csak akkor jelenthető be a webes felületen, ha azokat egy Európai Unión kívüli magánszemély ajándékként küldi egy Európai Unióban lévő magánszemélynek. Az ilyen termékek mennyisége nem haladja meg a jogszabályban meghatározott korlátokat, értékük pedig a 45 eurót.

A mennyiségi korlátokról részletesen:

https://www.nav.gov.hu/nav/vam/vaminformaciok/nem_kereskedelmi_forgalom/ajandek_kuldemenyek.html.

Fontos, hogy ha a címzett a webes felületen saját maga kíván vám-árunyilatkozatot benyújtani a küldeményére, akkor ezt a szándékát még a küldemény megérkezése előtt jeleznie kell a küldeményt szállító cég (posta, gyorsposta, stb.) felé. Csak ebben az esetben kap értesítést a címzett a szállító cégtől arról, hogy küldeménye megérkezett Magyarországra, és a webes felületen a bejelentés megtehető.



A nyilatkozat kitöltésének szándékát a Magyar Posta esetén itt jelezheti: https://www.posta.hu/szolgaltatasok/vam. 







További háttérinformációk:



A 150 euró és az ajándékküldeményekre vonatkozó 45 euró értékhatár forintra átszámított összegét éves szinten állapítják meg, ez 2021-ben 54 000 illetve 16 000 forint. 



A webes felületen a belépéskor egy rövid figyelmeztető üzenet jelenik meg, ezt el kell fogadnia a felhasználónak ahhoz, hogy továbbléphessen.



A rövid figyelmeztető szöveg várthatóan ez lesz: 

Figyelem! Ha ezen a webes felületen saját maga kíván vám-árunyilatkozatot benyújtani a küldeményére, kérjük, hogy ezt a szándékát még a küldemény megérkezése előtt jelezze a küldeményt szállító cég (posta, gyorsposta, stb.) felé!



Az „Elfogadás” gomb mellett egy másik gomb is megjelenne „Részletesebb információ” felirattal, ami a következő további tájékoztatást tartalmazná:



Az uniós vámjogszabályok alapján vám-árunyilatkozatot bárki benyújthat, aki a vám-árunyilatkozathoz megkövetelt valamennyi információt biztosítani tudja. Ebből az következik, hogy a küldeményt szállító cég (posta, gyorsposta, stb.) akár az Önnel történt előzetes egyeztetés – vagyis az Ön megbízása, jóváhagyása – nélkül is jogszerűen benyújthatja küldeményére a vám-árunyilatkozatot. Erre gyakran azért kerül sor, mert az említett cégek a folyamatok gyorsítása és automatizálása érdekében nem minden esetben egyeztetnek a címzettekkel külön-külön arról, hogy a címzettek kívánnak-e benyújtani vám-árunyilatkozatot.

A vám-árunyilatkozatok „duplikálása”, illetve az esetleg indokolatlanul többször megfizetett áfa visszafizetése felesleges adminisztratív terhet jelent Önnek és a vámhatóság számára is.

Mindez úgy kerülhető el, ha Ön előzetesen jelzi vámkezelési szándékát a küldeményt szállító cég (posta, gyorsposta, stb.) felé.

A Magyar Posta felé ez a jelzés itt tehető meg: https://www.posta.hu/szolgaltatasok/vam





A posta által az egyeztetések során eddig elmondottak alapján az alábbi folyamat körvonalazható:

A posta a címzetteket a küldemény érkezéséről nem fogja értesíteni. A küldemény megérkezésekor az elektronikus postai adatok beolvasásával azok automatikus feldolgozási folyamata kezdetét veszi a postánál. 

A posta várhatóan az üzletszabályzatában fogja publikálni az ügyfelek felé azt, hogy a címzettnek az áru megérkezését megelőzően kell értesítenie a postát, amennyiben saját maga szeretné a vám-árunyilatkozatot benyújtani. Erről további konkrétumokkal nem rendelkezünk.

Amennyiben az ügyfél úgy dönt, hogy saját maga nyújtja be a vám-árunyilatkozatot, akkor a webes felületen a teljes folyamat automatikusan végbemegy (amennyiben a vámhatóság nem rendel el áruvizsgálatot). A postai szolgáltatónak az áfa megfizetéséről és az árukiadásról való értesítése érdekében a felületen tájékoztató szöveg jelenik meg, a címzett beleegyezhet a NAV általi automatikus értesítésbe, vagy ezt neki személyesen kell megtennie. 

A posta kizárólag az általa benyújtott vám-árunyilatkozatokhoz kapcsolódó folyamat végén, az áfa fizetési kötelezettség teljesítése céljából veszi fel a kapcsolatot azokkal a címzettekkel, amelyek kapcsolattartási adatai a küldeményen a címadatok között szerepelnek. Amennyiben erre az értesítésre 48 órán belül a címzett nem reagál (nem fizeti be az áfát), úgy az áfa beszedésére a kézbesítéskor kerül sor. A posta elmondása szerint a küldemény megérkezésétől számítva a kézbesítési a folyamat nagyjából 5 munkanapot fog igénybe venni, melyben benne van az ügyfelek számára az áfa megfizetésére rendelkezésre álló 48 órás időtartam is.

Az ügyfélnek tehát még a küldemény megérkezése előtt értesítenie kell a postát, amennyiben saját maga kívánja a vám-árunyilatkozatot benyújtani. A vám-árunyilatkozat benyújtására jelenlegi ismereteink szerint 20 napja lesz a címzettnek, azonban a posta erre az időtartamra várhatóan tárolási díjat fog felszámítani, tehát ily módon az ügyfelek „rá lesznek kényszerítve”, hogy ezt rövid időn belül megtegyék.



Az eVÁM webes alkalmazás lehetőséget biztosít arra, hogy az ügyfél akár a teljesen kitöltött, vagy a még hiányos adatokat tartalmazó vám-árunyilatkozatait tervezetként elmentse, és azok kitöltését vagy beküldését tetszőleges későbbi időpontban végezze el. A vám-árunyilatkozat automatikus benyújtásra a webes felületen nincs lehetőség.



A magánszemélyekre vonatkozó teljes feldolgozási folyamat ábrája (a hozzá tartozó jelmagyarázattal):