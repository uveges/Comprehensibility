Tisztelt Vezető!



Tájékoztatom, hogy 2021. május 10. és május 31. között a szervezet valamennyi munkatársának bevonásával, szervezeti szintű felmérést végzünk szervezeti kultúránkról. 



Egy szervezet akkor működőképes, ha falain belül összhang van a mindennapi gyakorlat és a működést meghatározó és átfogó területek között. Ilyen a szervezeti kultúra, struktúra és stratégia. A NAV 2021 és 2024 közötti időszakra szóló stratégiájának megalkotásával új stratégiai időszak kezdődött a szervezet történeben. Kulcskérdés, hogy a NAV jelenlegi szervezeti kultúrája mennyiben támogatja ezt stratégiát. A szervezeti kultúra feltérképezése önmagában is fontos, mert az eredményeket nagyban befolyásolják az elvárt és az egyénileg preferált kultúra különbségei, az egyes szubkultúrák.



Az adatfelvételhez készült kérdőív három rövid blokkból áll: az elsővel a szervezeti kultúrát, a másodikkal a stratégiát mérjük, míg a harmadik a válaszadók azon jellemzőit kutatja, amelyek a szervezeti kultúra szempontjából fontosak.  



A kérdőív kitöltésére online formában, központilag küldött e-mailben szereplő linken keresztül lesz lehetőség, és a munkatársak a hivatali e-mail címükkel és jelszavukkal tudnak belépni. Az e-mailek kiküldésére két nap alatt, fokozatosan elosztva kerül sor a felület esetleges túlterhelésének elkerülésére. Az egyes szubkultúrák azonosítására, elemezhetőségére a rendszer a kitöltő szervezeti egység kódját rögzíti, ezzel egyúttal segítve a felhasználókat a kitöltésben. 



Kiemelt szempont az anonimitás, ezért a rendszer a válaszok mellett kizárólag egy szervezetiegység-kódot szerepeltet az adatbázisban, egyéb azonosításra alkalmas adatot nem. Az egyéb, személyes jellemzőkre irányuló kérdések sem az azonosíthatóság miatt kerültek a kérdőívbe, hanem a vélt és preferált szubkultúrák közötti különbségek pontosabb megismerése és megértése céljából. 



A kérdőív kitöltése nem kötelező, ugyanakkor az eredmények hasznosításához, a feladatok és intézkedések tervezéséhez minél több munkatárs őszinte véleményére szükségünk van. 

Kérem támogatását a felmérés céljának népszerűsítésében, a kitöltés értelmét és fontosságát hangsúlyozó kommunikációban, a munkatársak meggyőzésében, és az anonimitással kapcsolatos kételyek eloszlatásában!



Köszönettel:



Dr. Sors László

a NAV vezetője