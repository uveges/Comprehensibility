Kérdések és válaszok

a katás vállalkozások tájékoztatási kötelezettségéről





2021. január 1. óta a katás vállalkozásnak a szerződéskötéskor írásban kell tájékoztatnia kifizetőjét arról, hogy ő kataalany. Ha a kataalanyiság megszűnik vagy újrakezdődik, akkor arról is, a változás kezdő időpontjával együtt tájékoztatni kell a kifizetőt.



1. Kell-e tájékoztatást adni, ha a katás vállalkozás kizárólag egy adott szolgáltatásra vagy egy adott termékértékesítésre köt szerződést a kifizetővel? Az írásban kötött szerződéseken túl vonatkozik-e ez a kötelezettség a szóban vagy ráutaló magatartással létrejött szerződésekre is?



Igen. A katás vállalkozás tájékoztatási kötelezettsége minden szerződéskötésre vonatkozik, akkor is, ha csupán egyetlen ügyletre szól a szerződés, és akkor is, ha az szóban vagy ráutaló magatartással jön létre a felek között. 



Például, ha egy kifizető a székhelyén meghibásodott lift sürgős javításával egy felvonószereléssel foglalkozó katás egyéni vállalkozót bíz meg, akkor a javítást végző kisadózó a számla kiállításakor, írásban tájékoztatja a kifizetőt kataalanyiságáról.



Ugyanígy kell eljárni akkor is, ha egy háztartási cikkeket árusító katás egyéni vállalkozó üzletében egy kft. ügyvezetője vásárol fertőtlenítőszert a cég irodájának fertőtlenítésére, és a vételár kifizetésekor számlát kér a kifizető nevére. Ilyenkor a katás egyéni vállalkozónak a számla kiállításakor írásban tájékoztatnia kell a kifizetőt arról, hogy a kata alanya. Az nem elég, ha a katás vállalkozás feltünteti az általa kiállított számlán, hogy „Kisadózó”.





2. Egy webáruházat működtető katás vállalkozásnak hogyan kell teljesítenie az írásbeli tájékoztatást? Megfelelő-e, ha a kisadózó vállalkozás az általános szerződési feltételekben (ÁSZF) ad tájékoztatást, és rögzíti, hogy annak tartalmát az adott kifizető megismerte és elfogadta?

 

Nem. Az említett példában is kötelező a tájékoztatás. Nem fogadható el tájékoztatásként, ha a webáruház általános szerződési feltételeiben rögzíti a kataalanyiságot, arról külön kell nyilatkozni.