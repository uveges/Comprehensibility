Állandó tartózkodási helynek harmadik országból az Európai Unió területére való áthelyezése során igénybe vehető kedvezmény



Az Európai Unió tagállamain kívüli országokból – például jelenleg már az Egyesült Királyságból is – behozni kívánt nem uniós árukat szabad forgalomba bocsátás vámeljárás alá kell vonni az Európai Unió területén történő felhasználásuk érdekében. A szabad forgalomba bocsátás vámeljárás általános esetben vám- és általános forgalmi adó fizetési kötelezettség keletkezését eredményezi.



Ettől eltérően vámmentesség például az alábbi esetben biztosítható:

A vámmentességek közösségi rendszerének létrehozásáról szóló 1186/2009/EK tanácsi rendelet (továbbiakban: vámmentességi rendelet) II. cím I. fejezete szabályozza a „Szokásos lakóhelyüket harmadik országból a Közösségbe áthelyező természetes személyekhez tartozó személyes vagyontárgyak” végleges behozatalát.



1) Személyes vagyontárgyak köre



Azok a személyes vagyontárgyak, amelyeket a szokásos lakóhelyüket harmadik országból – például az Egyesült Királyságból – az Európai Unió vámterületére áthelyező természetes személyek hoznak be, behozatali vámoktól mentesen hozhatók be.



Személyes vagyontárgynak minősül bármely, az érintett személyek személyes használatára szánt, vagy háztartási szükségleteiket kielégítő tulajdon. A személyes vagyontárgy körébe különösen a következők tartoznak:

háztartási célú ingóságok: az érintett személyek személyes használatára vagy háztartási igényeik kielégítésére szánt személyes ingóság, ruhanemű, lakberendezés és felszerelések

kerékpárok és motorkerékpárok, magángépjárművek és azok pótkocsijai, kempinglakóautók, kedvtelési célú hajók és magánrepülőgépek.



A rendes családi szükségleteknek megfelelő háztartási célú élelmiszerek, háziállatok és nyerges állatok, valamint az iparművészeti vagy szellemi szabadfoglalkozási tevékenységhez használt hordozható eszközök, melyek az érintett személy foglalkozásának vagy hivatásának a folytatásához szükségesek, szintén a személyes vagyontárgyak körébe tartoznak. Nem tüntethetők fel személyes vagyontárgyként, jellegüknél vagy mennyiségüknél fogva olyan árucikkek, melyeket kereskedelmi céllal hoznak be.



A mentesség szempontjából a személyes vagyontárgyaknak meg kell felelni az alábbi feltételeknek:

a körülmények által indokolt különleges eseteket kivéve, az érintett személy birtokában van, továbbá nem fogyasztható áruk esetén, amit az érintett személy a korábbi szokásos lakóhelyén legalább hat hónapig használt azt az időpontot megelőzően, hogy a feladási harmadik országban a szokásos lakóhelye megszűnt;

ugyanazt a célt szolgálja az új szokásos lakóhelyén.



Nem adható viszont mentesség a következőkre:

alkoholtartalmú termékek;

dohány és dohánytermékek;

kereskedelmi szállítóeszközök;

foglalkozás vagy hivatás gyakorlásához használt cikkek, kivéve az iparművészeti vagy szellemi szabadfoglalkozási tevékenységhez használt hordozható eszközök. 



2) A mentességre való jogosultság igazolása



A mentesség csak olyan személyeknek adható meg, akiknek a szokásos lakóhelye folyamatosan legalább tizenkét hónapos időtartamig az Európai Unió vámterületén kívül volt, ezt a tényt azonban a vámhatóság felé kétséget kizáróan igazolni kell. Ennek igazolásaként benyújtható például az Egyesült Királyságban található lakóingatlan kapcsán bérleti szerződés, adás-vételi szerződés, lakcímet igazoló okmány, közüzemi számla, nagykövetség által kiállított igazolás stb. 



Mindemellett kétséget kizáróan igazolni kell azt is, hogy a természetes személy az Európai Unió területén lakóhelyet létesített, melynek igazolására elfogadható többek között a Magyarország illetékes hatóságai által kiállított lakcímet igazoló hatósági igazolvány, bérleti szerződés, munkaszerződés stb.



Fentiekhez kapcsolódóan megjegyezni szükséges, hogy az a tény, hogy valakinek Magyarországon bejelentett állandó lakóhelye van (lakcímkártyával rendelkezik), nem jelenti kétséget kizáróan azt, hogy a szokásos lakóhelye, azaz a létérdekeinek állandó központja is Magyarországon található, illetve ennek következtében a Magyarországon bejelentett állandó lakóhely önmagában nem alapozza meg az Európai Unió területén történt letelepedés – tehát a szokásos lakóhely tényleges áthelyezésének – tényét. A szokásos lakóhely meghatározása érdekében vizsgálni kell a releváns tényeket, melyek magukban foglalják többek között az alábbiakat:

e személynek és családtagjainak tényleges fizikai jelenlétét, azt, hogy van-e lakóhelyük,

a gyermekek ténylegesen hol járnak iskolába,

hol kerül sor a szakmai tevékenység gyakorlására,

a vagyoni érdekek, illetve a hatóságokkal és társadalmi szervezetekkel fennálló közigazgatási kapcsolatok mely helyhez kötődnek.

E tényezők e személy azon akaratát tükrözik, hogy az életmód és a szokásos társadalmi és szakmai kapcsolatok alakulása folytán a kiküldetési helyén bizonyos stabilitást alakítson ki.



A hazatelepülés folyamán a vámmentesség igénybe vételének jogosságát alátámasztó, korábban említett dokumentumokat az eljáró vámszerv felé a szabad forgalomba bocsátás vámeljárás kérelmezése során kell benyújtani, amelyre a szokásos lakóhelynek az Európai Unió vámterületére történő áthelyezésétől számított tizenkét hónapon belül bármikor sor kerülhet. A személyes vagyontárgyak szabad forgalomba bocsáthatók több elkülönített szállítmányban is, a fent hivatkozott időszakon belül. A személyes vagyontárgyak szabad forgalomba bocsátás vámeljárás alá vonásához azokat felsorolás szintjén kell benyújtani az eljárást végző igazgatóság felé, amely lista az Ön, vagy a megbízottja által benyújtott írásbeli vám-árunyilatkozat mellékletét fogja képezni. Az írásbeli vám-árunyilatkozat kerül majd elektronikusan feldolgozásra a vám-adatfeldolgozó rendszerben.



A szóban forgó vámmentes szabad forgalomba bocsátás vámeljárás egyben áfa fizetési kötelezettség alóli mentességet is jelent. 



A vámeljárás bármelyik megyei (fővárosi) adó- és vámigazgatóságnál kezdeményezhető, alapja a vám-árunyilatkozat, melyen a feltüntetett adatok valódiságát bizonylatokkal – számla, fuvarokmány stb. – kell alátámasztani. Vám-árunyilatkozatot bárki tehet, aki a szóban forgó árut az illetékes vámhatóság elé állítja vagy állíttatja, az összes olyan irattal együtt, amelyek az adott vámeljárásra vonatkozó szabályok alkalmazásához szükségesek. A vám-árunyilatkozat kitöltési útmutatója a Nemzeti Adó- és Vámhivatal honlapján az alábbi linken érhető el:

https://www.nav.gov.hu/nav/vam/vaminformaciok/egyseges_vamokmany_kitoltesi_utmutato/3008_2016_utmutato_20160707.html



A vámeljárás alá vonás érdekében benyújtott vám-árunyilatkozatokon kötelező az EORI-szám feltüntetése, amely egy olyan nyilvántartási és azonosítási szám, amelyet a vámeljárást indítványozók a vámhatóságokkal történő kapcsolattartás során használhatnak az Európai Unió egész területén. Az EORI-számmal még nem rendelkező ügyfelek a NAV adó- és vámigazgatóságainál igényelhetik az azonosítót.



További információkat az EORI szám igényléséről az alábbi honlapon talál:

https://www.nav.gov.hu/nav/vam/vaminformaciok/eori_szam/EORI_szam20190311.html





3) Elidegenítési tilalom



Fontos tudni, hogy amíg a szabad forgalomba bocsátás elfogadásától számítva tizenkét hónap el nem telt, a vámmentesen behozott személyes vagyontárgy nem adható kölcsönbe, zálogba, bérbe és nem ruházható át, sem visszterhesen, sem ingyenesen, az illetékes hatóságok előzetes értesítése nélkül.



Bármilyen kölcsönbe-, zálogba-, bérbeadás vagy átruházás a tizenkét hónap letelte előtt az érintett személyes vagyontárgyra vonatkozó behozatali vámok megfizetését vonja maga után.



4) Képviselet



Természetesen nem befolyásoló tényező az, hogy a költözés saját gépjárművel, vagy költöztető céggel történik, továbbá van arra lehetőség, hogy az árunyilatkozatot maga a hazatelepülő nyújtsa be. Azonban látni kell azt, hogy vámszakmai ismeretekkel nem rendelkező személyek, számára komoly nehézséget jelenthet kitölteni az említett árunyilatkozatot, hiszen az árunyilatkozaton a szükséges adatokat – összhangban az uniós vámjogszabályokban foglaltakkal – szinte 100 %-ban kódolt formában (például eljáráskód, ügylettípus kód stb.) kell feltüntetni. Az említett kódolt adatok ugyan elérhetőek a fent hivatkozott, kitöltési útmutatóban, azonban sok esetben a vámszakmai ismeretekkel nem rendelkező személyi kör számára ez sem jelent megoldást.



Van lehetőség – és erősen javallt – ugyanakkor vámeljárások lebonyolításában való közreműködésre szakosodott vállalkozások (vámjogi képviselők) szolgáltatásait igénybe venni árunyilatkozat-adás céljából.

Felhívom szíves figyelmét, hogy e képviselők a megbízó számára történő ügyintézéssel kapcsolatban különféle költségeket és díjakat számolhatnak fel az általuk nyújtott szolgáltatás ellenértékeként, mely költségekről a megbízott képviselők tudnak információt szolgáltatni.