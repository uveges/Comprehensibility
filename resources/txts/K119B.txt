Változtak a behajthatatlan követelésekkel kapcsolatos áfaszabályok





2020. január 1-je óta a termékértékesítés vagy szolgáltatásnyújtás után fizetendő áfa alapja csökkenthető, ha a vevő a termék vagy szolgáltatás ellenértékét nem fizette ki. Az adóalap utólag önellenőrzéssel, a behajthatatlan követelésként elszámolt ellenérték vagy részellenérték adót nem tartalmazó összegével korrigálható. Az adóalap-csökkentés feltételei és a behajthatatlan követelés fogalma 2021. január 1-jén változtak.



2021. január 1-jétől csökkenthető az adóalap akkor is, ha a termék beszerzője, a szolgáltatás igénybevevője – vagyis az adós – adószámmal nem rendelkező, nem áfaalany személy vagy szervezet, például természetes személy vagy gazdasági tevékenységet nem folytató alapítvány.



Bővült azon esetek köre is, amikor a ki nem fizetett ellenérték vagy részellenérték adót is tartalmazó összege behajthatatlan követelésként elszámolható. Így 2021. január 1-jétől behajthatatlanként számolható el a követelés akkor is, ha a bíróság az adósságrendezési eljárásban a természetes személy adóst a fennmaradó adósságai megfizetése alól mentesítette. Ezt a tényt a bírósági határozattal lehet igazolni. 



Ha a vevő nem áfaalany, akkor nem kell értesíteni az adóalap-csökkentésről.



Ha a vevő nem áfaalany, akkor az adóalap-csökkentést érvényesítő önellenőrző bevallásban a követelés behajthatatlanként elszámolásának okáról, az adóalap-csökkentéssel érintett számla sorszámáról, az adóalap-csökkentés összegéről, és arról kell nyilatkozni, hogy az ellenérték más módon nem térült, nem térül meg. Ha a vevő áfaalany – az előző adatok mellett – a nevéről és adószámáról is adatot kell szolgáltatni. 



Ha az adóalap-csökkentés után a behajthatatlanként elszámolt követelést vagy egy részét mégis megtérítik, a megtérített összeg erejéig az adóalap- és adócsökkentést egy újabb önellenőrzéssel vissza kell rendezni. Ebben az esetben – ha a vevő nem áfaalany – csak a megtérített ellenérték vagy részellenérték adóval csökkentett összegéről kell a bevallásban nyilatkozni, ha a vevő áfaalany, akkor a nevéről és adószámáról is.



Az adóalap-csökkentéshez a következő feltételeknek kell teljesülniük – a nem áfaalany vevőre nézve is:

a terméket értékesítő, szolgáltatást nyújtó és a vevő független felek,

a vevő nem szerepel a nagy összegű adóhiánnyal vagy a nagy összegű adótartozással rendelkezők adóhatósági adatbázisában a termékértékesítés, szolgáltatásnyújtás időpontjában és az azt megelőző egy évben,

a követelés az adóalap-csökkentést érvényesítő által teljesített termékértékesítésből, szolgáltatásnyújtásból fakad,

a követelés az adóalap-csökkentés időpontjában is fennáll, például nem faktorálták,

a behajthatatlan követeléssel érintett termékértékesítés, szolgáltatásnyújtás ellenértéke más módon – például biztosításból – nem térült vagy térül meg,

az adóalapot csökkenteni kívánó adóalany nem áll csőd-, felszámolási, vagy kényszertörlési eljárás hatálya alatt az önellenőrző bevallás benyújtásakor,

legalább egy év eltelt a fizetési határidő óta. Ez utóbbi feltétel 2021. január 1-jétől úgy módosult, hogy az adóalap-csökkentéssel nem kell várni a fizetési határidőtől számított egy évig, ha az érintett ügyletre vonatkozó polgári jogi igényekre alkalmazandó elévülési idő nem haladja meg az egy évet. Ilyenek például az elektronikus hírközlésről szóló törvény szerinti előfizetői szerződésekből eredő polgári jogi igények, vagy a fuvarozási szerződések alapján támasztható igények. Ebben az esetben az adóalap-csökkentés abban az időpontban érvényesíthető, amikor annak valamennyi feltétele fennáll, és az adóalany a követelést behajtatlan követelésként elszámolja. 



A módosítások 2021. január 1-jén léptek hatályba, de azok – az önellenőrző bevallás 2021. január 1. utáni benyújtásával – alkalmazhatók a 2021. január 1. előtti, de 2015. december 31. utáni esedékességű, behajthatatlan követeléssel érintett termékértékesítésre, szolgáltatásnyújtásra.



A NAV honlapján 2019. december 23-án a „Behajthatatlan követelés miatti áfacsökkentés lehetősége” címmel megjelent tájékoztatóban foglaltak egyebekben továbbra is alkalmazhatók.



[Pénzügyminisztérium Fogyasztási és Forgalmi Adók Főosztály /2020. – NAV KI Ügyfélkapcsolati és Tájékoztatási Főosztály /2020.]