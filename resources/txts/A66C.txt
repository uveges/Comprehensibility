Érdekli az igazi csabai kolbász receptje?







A hátoldalon talál egyet, de ne csak azt olvassa el! Tudta, hogy a kolbász árában 27% az általános forgalmi adó, vagyis az áfa? Ha saját maga készíti, olcsóbban is megúszhatja!



Az áfatörvény szerint 5%-os áfakulcs alá tartozik:

a házi sertés egészben vagy félben, frissen, hűtve vagy fagyasztva, 

a házi sertéshús frissen, hűtve vagy fagyasztva, továbbá 

a házi sertés élelmezési célra alkalmas vágási mellékterméke és belsősége frissen, hűtve vagy fagyasztva. 

Alig van a sertésnek olyan alkotórésze, amely ne tartozna az 5%-os adómérték alá.



Az adó mértékét nem befolyásolja az, hogy a sertéshúst csonttal, vagy csont nélkül, frissen, hűtve, fagyasztva, egészben, szeletelve vagy darálva kérjük az eladótól. 



Viszont egészen másképp, 27%-kal adóznak a feldolgozott húsféleségek és a feldolgozott vágási melléktermékek, például a főtt, füstölt, pácolt, tartósított húsok, a töpörtyű, a sertészsír, a kolbász, a májas és véres hurka, a füstölt csülök.



Az adó mértékét meghatározza az adott termék vámtarifa szerinti besorolása. A NAV honlapján részletes tájékoztatót talál erről a besorolásról, de ebben a 

kérdésben a NAV Szakértői Intézete is tájékoztatást adhat a szi@nav.gov.hu e-mail-címen.



Fontos, hogy az adott termék akkor adózik 5%-on, ha megfelel az áfatörvény szerinti vámtarifaszámoknak, és a hivatkozott pontokban szereplő szöveges meghatározásnak is. Tehát a házi sertés vágási mellékterméke csak akkor adózik 5%-kal, ha élelmezési célra alkalmas. 



Ha az adott termék emberi fogyasztásra nem alkalmas, 27%-os adómérték alá tartozik. Lehetnek olyan termékek, mint például a bőr, amelyet, ha emberi fogyasztásra használnak fel, akkor a kedvezményes, 5%-os adómérték vonatkozik rá, de ha bőrgyártáshoz hasznosítják, akkor már a 27%-os adót kell alkalmazni.





Fontos, hogy a kolbászkészítéshez felhasznált állati bél, vagy a disznósajt elkészítéshez használt gyomor a 27%-os adómérték alá tartozik.





A kolbászra ugyan minden helybelinek saját házi receptje van, de abban mindannyian egyetértünk, hogy a sertésnek minimum 150 kilósnak kell lennie.



Nemzeti Adó- és Vámhivatal











Íme, a mi kedvenc receptünk hozzávalói:

10 kg vegyes darált sertéshús (minden fajtábol, hogy zamatos, elég zsíros alapanyagot kapjunk. – ha nem lenne elég zsíros, leveszünk a darált húsból és húsos darált szalonnával pótoljuk),

20 dkg édes őrölt házi paprika,

5 dkg erős őrölt házi paprika (ízlés szerint a paprika aránya módosítható, de az biztos, hogy az íze miatt szükséges legalább 5 dkg csípős paprika),

20 dkg asztali só (nem himalájai, nem tengeri, nem jódozott és nem finomított só!),

3-5 dkg apróra vágott fokhagyma,

2 dkg egész fűszerkömény (nem tévedés, bors nincs benne).



A csabai kolbász úgy marad kellően szaftos, ha nem műbélbe töltik!