„Tudjon róla! Segíthet!”



Népegészségügyi termékadó kötelezettség sós termékek esetében



Az ellenőrzési tapasztalatok azt mutatják, hogy az adózók igen gyakran nem rendelkeznek információval a sós snackek után keletkező népegészségügyi termékadó-fizetési kötelezettségükről, így el is mulasztják azokat teljesíteni. Ez főként a családi tulajdonban lévő kisebb társaságok, illetve egyéni vállalkozók saját előállítású termékei kapcsán tapasztalható. 



A főbb szabályok a következők:

A Neta tv.1 rendelkezései szerint sós snacknek minősül minden olyan termék, ami:

az előrecsomagolt, cukrozott készítménynek nem minősülő, 1905, 2005 20 20, 2008 VTSZ szám alá tartozó,

gabona, burgonya vagy olajos magvak felhasználásával készült,

sütött, extrudált vagy pörkölt, 

ízesített és azonnali fogyasztásra alkalmas, 

ha a sótartalma meghaladja az 1 gramm só/100 gramm mennyiséget. 

A Magyar Élelmiszerkönyv szerinti sütőipari termékek csak abban az esetben tekinthetők sós snacknek, ha a sótartalmuk meghaladja a 2 gramm só/100 gramm értéket. 



Kiemelendő továbbá, hogy sótartalmától függetlenül a kenyér kivételként nem tartozik az adóköteles termékek közé!



A termék sótartalmának számításánál minden összetevőt figyelembe kell venni, tehát az alaptermék, az azon elhelyezett különböző díszítések, öntetek, egyéb töltelékek, ízesítők sótartalmát össze kell számítani. 



A sós snack meghatározás lényegi eleme, hogy a termékek azonnali fogyasztásra alkalmasak, tehát a csomagolás felnyitását követően azonnal ehetőek legyenek. Ebből következően nem tartoznak ide 

sem a fagyasztott termékek (pl.: mirelit pizza), 

sem a melegítésre szoruló termékek, még akkor sem, ha egyébként a többi feltételnek megfelelnek. 



Ez alapján népegészségügyi termékadó köteles termékek lehetnek a sós perecek, sós rudak, sós tallérok, sózott burgonyaszirmok, sózott mandula, pisztácia, mogyoró, egyéb diófélék.

Nem termékadó-köteles az a termék, amelynek feldolgozása más technológiával történik (nem sütéssel, extrudálással, vagy pörköléssel). Tehát nem terheli adókötelezettség a pirított, vagy puffasztott módon feldolgozott termékeket.

Fő szabály szerint a népegészségügyi termékadó megfizetésére a terméket belföldön első alkalommal értékesítő (belföldi gyártó, vagy külföldi gyártás esetén az első magyarországi forgalomba hozó) köteles. Fontos, hogy népegészségügyi termékadó-köteles termék forgalmazása nyilvántartás-vezetési kötelezettséggel is jár.

Az ellenőrzések során a termékek megfelelő vámtarifaszám alá történő besorolását és a sótartalom meghatározását legtöbb esetben a külön laborral rendelkező NAV Szakértői Intézete végzi. A tapasztalatok azt mutatják, hogy a termék sótartalma a gyártáshoz felhasznált só minőségétől is függ, ezért javasolt, hogy a gyártók/forgalmazók saját maguk is rendszeresen végezzenek méréseket az elkészült/forgalmazott termékeiken. Ezzel elkerülhető, hogy az ellenőrzés utólag tárjon fel esetükben mulasztást.

A népegészségügyi termékadó szabályait részletesen ismerteti az 53. számú adózói információs füzet, amely a NAV hivatalos honlapján érhető el: https://nav.gov.hu/nav/inf_fuz/2021

A vonatkozó jogszabályi rendelkezések:

1a 2011. évi CIII. törvény a népegészségügyi termékadóról