Vállalati szintű adatokat tartalmazó nemzetközi üzleti adatbázisok alkalmazása a transzferárazásban





A vállalatközi ügyletek szokásos piaci árának meghatározása során a hazai adójogszabályi kereteknek, valamint az OECD „Transzferár irányelvek a multinacionális vállalkozások és az adóhatóságok számára” (a továbbiakban: OECD TPG) című szakmai iránymutatásokat tartalmazó kiadványában foglaltaknak megfelelően, bizonyos transzferár-képzési módszerek alkalmazása esetén az összehasonlító független ügyletek meghatározásához alkalmazhatóak a nemzetközi üzleti adatbázisok. 



Jelen bejegyzés bemutatjuk azon, a hazai és a nemzetközi gyakorlatban alkalmazott standard adatbázis-kutatási lépéseket, amelyeket a Nemzeti Adó- és Vámhivatal is követendőnek tart, ha a választott transzferár-képzési módszerből adódóan vállalati szintű beszámoló-adatokat tartalmazó adatbázisok használata indokolt és szükséges. Természetesen a lentiekben felvázolt standard lépések az adott ügyre tekintettel kiegészíthetőek. 



1. Jogszabályi háttér



A magyarországi jogszabályi környezetben az adatbázisok használatára vonatkozóan a szokásos piaci ár meghatározásával összefüggő nyilvántartási kötelezettségről szóló 32/2017. (X.18.) NGM rendelet (a továbbiakban: NGM rendelet) 4. § (7)-(8) bekezdéseit, valamint a 6. § d)-e) pontjait szükséges irányadónak és szigorúan betartandónak tekinteni. E mellett minden esetben figyelemmel kell lenni az OECD TPG A. 4.3 fejezetében (3.29 – 3.34 pontok) foglaltakra is. 



Fentiek mellett, az adómegállapításhoz való jog elévülési idején belül végzett ellenőrzésekre, illetőleg a nemzetközi vitarendezési eljárásokra tekintettel kiemelendő a korábban hatályban lévő 22/2009 (X.16.) PM rendelet 7. § d)-e) pontjaiban foglaltak betartása is.



2. A vállalati szintű adatokat tartalmazó üzleti adatbázisok és a transzferárazás kapcsolata



Az NGM rendelet 4. § (4) bekezdés e) pontja alapján a helyi dokumentumnak, amely a transzferár nyilvántartás egyik eleme, az ellenőrzött ügyletben érintett kapcsolt vállalkozások részletes összehasonlító és funkcionális elemzését kell tartalmaznia. Az összehasonlító elemzés részét képezheti – a kiválasztott legmegfelelőbb szokásos piaci ár-megállapítási módszer alapján – az adatbázis-kutatás.



Általánosságban elmondható, hogy nagyon sok esetben a kapcsolt tranzakciók független ügyletekkel történő összehasonlítása valamilyen külső forrásból elérhető adatokkal történik. Bizonyos transzferár-képzési módszerek (ügyleti nettó nyereségen alapuló módszer, a továbbiakban: TNMM) általában meg is követelik a használatukat, ugyanakkor más módszerek esetében (költség-jövedelem módszer - CPM, illetve viszonteladási árak módszere - RPM) is alkalmazhatóak a szokásos piaci felár (mark-up), vagy haszonkulcs meghatározásához. 



A TNMM azt a – megfelelő alapra (pl. költségek, árbevétel, eszközök) vetített – nettó nyereséget vizsgálja, amelyet egy adóalany egy kapcsolt ügyleten realizál. Ennek megfelelően a vállalati szintű adatokat tartalmazó adatbázisok használata indokolt a módszer alkalmazása során.

3. Standard kvantitatív adatbázis-kutatási lépések



Az adatbázis-kutatás a kapcsolt vállalkozások közötti ügyletek árazása vizsgálatának kiemelt fontosságú területe, amely különös körültekintést igényel a vállalkozások és az adóhatóság részéről. Természetéből adódóan az összehasonlítás két dolog – a vizsgált kapcsolt ügylet és az azzal potenciálisan összehasonlíthatónak tekintett független ügyletek – vizsgálatát jelenti. A keresési folyamat célja a lehető legjobban összehasonlítható entitások kiválasztása a szokásos piaci ár elvének való megfelelés érdekében. 



A vállalati szintű adatokat tartalmazó üzleti adatbázisokban az alábbi standard lépések alkalmazása elvárt és indokolt. 



a) földrajzi régió



Ennek a lépésnek a fontossága abban rejlik, hogy a tesztelt fél piaci környezetével egyező, vagy ahhoz nagyon hasonló (a hasonló alatt a makrogazdasági feltételeket és az adójogi rendszereket értjük) földrajzi területen működő összehasonlítható független társaságokat válasszunk ki. A földrajzi régió meghatározása során mindig abból kell kiindulni, hogy a tesztelt fél székhelye hol található. Célszerű első körben az adott nemzetállamban működő vállalatok kiválasztására törekedni, tekintettel arra, hogy ebben az esetben a piaci és adójogi körülmények teljes egészében megegyeznek.



Amennyiben nem található kellő számú hazai társaság, vagy egyáltalán nem azonosítható hazai cég, akkor a földrajzi feltétel bővítése szükséges. Első körben a V4/V6 országokra, ezt követően a kelet-európai régió EU-s tagállamaira, majd a közép- és kelet-európai régióra, ha ez sem elegendő, akkor az EU28 (vagy a BREXIT-et követően az EU27 + Egyesült Királyság) tagállamaira, amely indokolt esetben kiegészíthető Izland, Liechtenstein, Norvégia és Svájc (EFTA) államokkal, legvégső esetben világszintre terjeszthető ki a kutatás.



b) tevékenység



A tevékenységi kör kiválasztása során minden esetben olyan osztályozási rendszert veszünk alapul, amely nemzetközileg széles körben elfogadott és a gyakorlatban is alkalmazzák. Magyarországon a TEÁOR ’08 ágazati nómenklatúra az elfogadott, amely a NACE Rev. 2 besorolásból került levezetésre. A széles körben alkalmazott üzleti adatbázisok rendelkeznek olyan funkcióval, amely által a NACE Rev. 2 tevékenységi kódokkal történő kiválasztást végre lehet hajtani. 



A tevékenységi kód(ok) kiválasztása során minden esetben figyelembe kell venni a tesztelt fél karakterizációját és a tranzakció jellemzőit. Ennek megfelelően az adott vállalatközi tevékenységet legjobban jellemző tevékenységi kód kiválasztására kell törekedni. Amennyiben egy tevékenységet több ágazati kód is lefed, akkor célszerű ezek mindegyikének beemelése a keresésbe. Ez azért is fontos, mert ezzel a beállítási lehetőséggel növelhetjük annak az esélyét, hogy a találati halmazban nagyobb számban fordulhatnak elő potenciálisan összehasonlítható független társaságok. Továbbá arra is törekedni kell, hogy amennyiben a transzferárelemzés során az összevonhatóság (különféle, de szorosan összefüggő résztevékenységek együttes értékelése) indokolt, akkor a tevékenységi kör meghatározása során mindegyik összevonható tevékenységet figyelembe kell venni, és úgy kell megválasztani az ágazati kódokat, hogy azok lefedjék az összevonható tevékenységek körét. Erre azért is szükség van, hogy az eltérő tevékenységek eltérő jövedelmezőségi szintjeinek a hatása érvényesüljön a végső benchmarkból számított szokásos piaci jövedelmezőségi tartományban.



c) függetlenség



A függetlenségi kritérium lényege, hogy amennyiben nem áll rendelkezésre belső összehasonlító adat, akkor biztosan független piaci szereplők adatait használjunk fel a kutatáshoz. Az adóhatóság gyakorlata alapján egy társaságban egy tulajdonos maximum 50%-os részesedéssel rendelkezhet, a társaságnak tulajdonosi hányada leányvállalatában pedig nem lehet több 50%-nál, illetve azon vállalatok is elfogadásra kerülnek, melyeknek nincsenek leányvállalatai. Abban az esetben, ha ez a feltétel alacsony találati számot eredményezne, akkor lehetőség van kiterjeszteni a keresést az ismeretlen függetlenségű vállalatokra is. Ekkor azonban a kvalitatív elemzés során kellő körültekintéssel kell eljárni és meggyőződni arról, hogy ezek a cégek is valóban megfelelnek a függetlenségi feltételeknek.



d) pénzügyi kritériumok



Ebben a lépésben kiválasztásra kerülnek azon pénzügyi adatok, amelyek a tevékenységet legjobban jellemző jövedelmezőségi mutató (PLI – Profit Level Indicator) számításához szükségesek. A benchmark elemzés végén ezekből az adatokból kerül meghatározásra a szokásos piaci ár vagy jövedelmezőségi szint (tartomány). A pénzügyi adatok kiválasztása többlépcsős folyamat, az adatbázis kutatások során több egymást követő keresési lépést is el kell végezni.



A kvantitatív kutatás során az adott találati halmaz pontosítása érdekében első lépésként szükséges beállítani azon keresési feltételeket, hogy a választott PLI számításához szükséges adatok rendelkezésre álljanak azon üzleti évek vonatkozásában, amely időszakokat be kívánjuk vonni az elemzésbe. A hazai és a nemzetközi gyakorlat is általában minimum három egymást követő üzleti év pénzügyi adatait veszi figyelembe, amelyek a vizsgált időszakhoz a lehető legközelebb állnak. Egyes esetekben a vizsgált időszak lehet hosszabb is, ezt azonban indokolni szükséges. Az időzítés kérdéskörében minden esetben figyelemmel kell lenni az OECD TPG 3.75 – 3.79. pontjaiban foglaltakra is. Szintén törekedni kell a tartósan veszteséges vállalatok kizárására (a hazai gyakorlatban 3 évből két egymást követő évben negatív eredmény), valamint az adatok elérhetőségére. Fontos felhívni a figyelmet továbbá arra, hogy az adatbázis-kutatás során mindig az adatbázis legfrissebb elérhető verzióját szükséges használni.



e) aktív (működő) vállalatok



A legtöbb alkalmazott üzleti adatbázis a keresési feltételek megadása során automatikusan alkalmazza a társaságok aktivitására vonatkozó kritériumot. Amennyiben ez a lépés nem kerül be automatikusan a keresésbe, úgy minden esetben kötelező megadni. Szoros összefüggésben az előző ponttal, csak és kizárólag az aktív, azaz működő vállalatok kerülhetnek be az összehasonlítható független társaságok körébe. 



Abban az esetben, ha ez a feltétel alacsony találati számot eredményezne, akkor lehetőség van kiterjeszteni a keresést az ismeretlen státusú entitásokra is. Ebben az esetben azonban a kvalitatív (manuális) elemzés során kellő körültekintéssel kell meggyőződni arról, hogy az összehasonlítható társaság valóban működik. A működésre vonatkozó tényt minden esetben dokumentálni kell, különös tekintettel az ismeretlen státusú cégek esetében, ennek a legegyszerűbb módja az interneten elérhető információk lementése (weblap, képernyőkép).



4. Addicionális lépések gazdasági válság esetén



Mielőtt eldöntenénk, hogy szükség van-e gazdasági válság esetén eltérő gyakorlati megoldások alkalmazására a transzferár helyes meghatározásához, minden esetben az iparág megismerése, összehasonlító elemzés, és azon belül részletes funkcionális elemzés elvégzése szükséges a helyes karakterizáció meghatározásához, mivel a különböző iparágakat és azon belül is az egyes vállalatokat eltérően érinthet egy esetleges gazdasági válság. Ennek megfelelően, a vállalkozásoknak és szakembereknek vizsgálniuk és indokolniuk szükséges, hogyan hat a vállalkozásokra – amennyiben hat egyáltalán – a válság.



Amennyiben kifejezetten a COVID-19 pandémia hatásainak vizsgálata szükséges, javasoljuk az OECD által közzétett a „COVID-19 pandémia transzferár-következményeiről szóló iránymutatás” (a továbbiakban: „”Iránymutatás”) című dokumentum (http://www.oecd.org/coronavirus/policy-responses/guidance-on-the-transfer-pricing-implications-of-the-covid-19-pandemic-731a59b0/ ) és a Nemzeti Adó- és Vámhivatal által a honlapon közzétett gyakran ismételt kérdések és válaszok bejegyzés (https://nav.gov.hu/nav/segitseg_rendkivuli_helyzetben/gyakori_kerdesek_valaszok/xii_transzferar ) áttekintését. Jelen bejegyzésben az Iránymutatás vonatkozásában az alábbi megjegyzésekkel élünk. Az Iránymutatás I. fejezetének 6. pontja alapján a pandémia okozta gazdasági válság nem összehasonlítható a 2008-as válság adataival. Az Iránymutatás egész koncepciójában megfigyelhető továbbá, hogy a földrajzi kritérium körültekintő megválasztása kiemelt fontossággal bír. Ennek megfelelően, amennyiben egy Magyarországon tevékenykedő vállalat kerül tesztelt félként kiválasztásra az összehasonlító kutatás elvégzése során, úgy indokolt földrajzi kritériumként Magyarország kiválasztása. Megjegyezzük, hogy ez összhangban áll a Nemzeti Adó- és Vámhivatal eddigi gyakorlatával, így ebben a pandémia nem okoz jelentős változást.



5. Kvalitatív kutatás lépései



A 2. pontban részletezett standard kvantitatív adatbázis-kutatási lépések elvégzése után előálló találati halmaz önmagában még nem alkalmazható a szokásos piaci jövedelmezőségi szint meghatározásához. A pontosítások és a lehető legmegbízhatóbb összehasonlítható adathalmaz előállításához szükséges a kvalitatív, vagy más néven minőségi kutatás. Ezen folyamat során az alábbi kritériumok mentén szükséges elvégezni az elemzést.



Függetlenség



Az adatbázisokban tárolt információk alapján ugyan meghatározható a társaságok függetlenségi jellemzője, azonban figyelembe kell venni azt, hogy az adatbázisokban csak bizonyos időközönként frissülnek az információk. Ebből adódóan előfordulhatnak olyan esetek, hogy összehasonlíthatónak ítélt társaságok időközben csoporttaggá váltak, ezért a további elemzésből ezeket ki kell zárni. Az ez irányú kutatásban szintén segítséget nyújtanak a társaságok weboldalai és más internetes források. 



Tevékenyég elemzés



A tevékenység elemzésének keretein belül szükséges áttekinteni az adott társaságok weblapját, illetve egyéb internetes forrásokat is annak érdekében, hogy a kapcsolt tranzakcióval valóban összehasonlítható tevékenységet végeznek-e a vállalatok. Fontos annak az elemzése is, hogy a szóban forgó társaságok valóban olyan termékeket gyártanak, vagy szolgáltatásokat nyújtanak, mint az ellenőrzött kapcsolt entitás(ok), ugyanis a termékek és szolgáltatások jellemzői alapvetően befolyásolják az árat, illetve a jövedelmezőségi szintet.



Pénzügyi adatok, profitabilitás



Mindenképpen ellenőrizni kell, hogy a társaságok az összehasonlításba bevont üzleti évekre vonatkozóan rendelkeznek-e a mutatószám (PLI) kalkulálásához szükséges adatokkal. Továbbá meg kell vizsgálni azt is, hogy nem áll-e fenn a tartós veszteség jelensége. Amennyiben ezen két feltétel bármelyikének nem felelnek meg a cégek, akkor az összehasonlításból ki kell ezeket zárni.



6. Kvalitatív kutatás eredménye



A kvalitatív elemzés során a fenti feltételek figyelembe vételével előállítandó az úgynevezett elutasítási mátrix, amely tartalmazza az összehasonlító elemzésből kizárt entitásokat, valamint a végleges benchmarkot is.



Előfordulhatnak olyan esetek, amikor a karakterizációnak nem teljesen megfelelő független társaságokat lehet azonosítani. Ilyen például, ha a kapcsolt társaság bérgyártó, azonban az adott szektorban csak teljes kockázatú független feleket lehet fellelni. Az ilyen helyzetekben szükséges valamilyen korrekciót végrehajtani a független vállalatok jövedelmezőségi adatain, amely korrekció az esetek többségében valamiféle működő tőke, költség vagy árbevétel korrekció lehet. Az ilyen helyzetekben nagyfokú körültekintéssel kell eljárni, ugyanis a helytelen korrekciók alkalmazása torz eredményre vezethet, amely már nem összeegyeztethető a szokásos piaci ár elvével. 



7. Adatbázis-szűrés módosítása



Az NGM rendelet 4. § (12) bekezdése alapján „az adózó az adómegállapításhoz való jog elévülési idején belül, de legkésőbb az adó- és vámhatóság ellenőrzésének megkezdéséig módosíthatja nyilvántartását, ha feltárja, hogy a nyilvántartást nem a jogszabályoknak megfelelően készítette el, vagy a nyilvántartásban az adóalapot, az adót, a szokásos piaci árat, a szokásos piaci ár-tartományt (jövedelmezőséget) érintő hibát észlel. A módosító dokumentum tartalmazza a módosítással érintett nyilvántartás megnevezését, a módosítást és annak dátumát. A módosítást a nyilvántartás esedékességének eredeti időpontjában hatályos szabályok szerint kell elvégezni”.



Fentieknek megfelelően, a jogszabályokban meghatározott feltételek teljesülése esetén az adatbázis-szűrés, és annak megfelelően a transzferár nyilvántartás és a megállapított vagy megállapítani elmulasztott adó tekintetében az adózó önellenőrzéssel élhet az adóellenőrzés megkezdéséig.





2