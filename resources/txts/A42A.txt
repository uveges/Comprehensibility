2

Képzéshez kapcsolódó kedvezmény a kisvállalati adó alanyainál



A szakképzésről szóló 2019. évi LXXX. törvény (a továbbiakban: Szkt.) rendelkezése alapján a szakképzési hozzájárulás-fizetésre kötelezett a bruttó kötelezettséget meghaladó adókedvezményt, továbbá az olyan duális képzőhely, aki alanya a szakképzési hozzájárulásnak, de szakképzési hozzájárulás-fizetési kötelezettség a 105. § (2) bekezdése vagy más törvény rendelkezése alapján nem terheli, az e § szerinti adókedvezményt adó-visszaigénylés keretében érvényesítheti. 



A fenti adókedvezményt az az adóalany érvényesítheti, aki a tanulóval, illetve a képzésben részt vevő személlyel szakképzési munkaszerződést, illetve a hallgatóval hallgatói munkaszerződést, gyakorlatigényes alapképzési szak esetében a felsőoktatási intézménnyel az Nftv. szerinti együttműködési megállapodást kötött. 



A kisadózó vállalkozások tételes adójáról és a kisvállalati adóról szóló 2012. évi CXLVII. törvény (a továbbiakban: Katv.) rendelkezése szerint a kisvállalati adó (kiva) adóalanya mentesül (a szociális hozzájárulási adó és) a szakképzési hozzájárulás bevallása és megfizetése alól.



Megállapítható tehát, hogy az adókedvezmények akkor érvényesíthetők, ha 

a szakképzési hozzájárulás-fizetési kötelezettséget az Szkt. 105. § (2) bekezdése zárja ki, tehát az adóalany az ott meghatározott privilegizált körbe tartozik, vagy

más törvény rendelkezik ekként. Ilyen más törvénynek tekinthető a Katv. fent hivatkozott rendelkezése is, vagyis a szakképzési hozzájárulás-fizetési kötelezettség alóli mentesítést utóbbi körben törvény kimondottan megállapítja.



A fentiek szerinti adókedvezményt adóbevallás/adóelőleg keretében lehetséges érvényesíteni a kisvállalati adó (kiva) adóalanyai körében 2021 adóévben.