Március hónapra újabb ágazatokban érvényesíthetők a veszélyhelyzeti adózási könnyítések





A 2021. március 8-tól hatályba léptetett szigorúbb védelmi intézkedések alapján a személyes megjelenést igénylő szolgáltatást nyújtó vállalkozások 2021. március 22-ig zárva tartanak, ezért március hónapban kiegészült a kedvezményezett tevékenységet folyató vállalkozások köre, melyek igénybe vehetik az adózási könnyítéseket. 



A kedvezményeket az alábbi tevékenységet tényleges főtevékenységként végző vállalkozások is vehetik igénybe március hónapra:

1. Iparcikk jellegű bolti vegyes kiskereskedelem (TEÁOR 4719), 

2. Audio-, videoberendezés kiskereskedelme (TEÁOR 4743), 

3. Textil-kiskereskedelem (TEÁOR 4751), 

4. Villamos háztartási készülék kiskereskedelme (TEÁOR 4754), 

5. Bútor, világítási eszköz, egyéb háztartási cikk kiskereskedelme (TEÁOR 4759), 

6. Könyv-kiskereskedelem (TEÁOR 4761), 

7. Papír-, írószer-, irodaszer- és nyomtatvány-kiskereskedelem (TEÁOR 476203), 

8. Zene-, videofelvétel kiskereskedelme (TEÁOR 4763), 

9. Sportszer-kiskereskedelem (TEÁOR 4764), 

10. Játék-kiskereskedelem (TEÁOR 4765), 

11. Ruházat kiskereskedelem (TEÁOR 4771), 

12. Lábbeli-, bőráru-kiskereskedelem (TEÁOR 4772), 

13. Óra-, ékszer-kiskereskedelem (TEÁOR 4777), 

14. Egyéb m.n.s. új áru kiskereskedelme (TEÁOR 4778), 

15. Használtcikk bolti kiskereskedelme (TEÁOR 4779), 

16. Videokazetta, lemez kölcsönzése (TEÁOR 7722), 

17. Egyéb személyi használatú, háztartási cikk kölcsönzése (TEÁOR 7729), 

18. Egyéb foglalás (TEÁOR 7990), 

19. Szerencsejáték, fogadás (TEÁOR 9200), kivéve a totózó és lottózó, 

20. Szórakoztatóelektronikai cikk javítása (TEÁOR 9521), 

21. Lábbeli, egyéb bőráru javítása (TEÁOR 9523),

22. Bútor, lakberendezési tárgy javítása (TEÁOR 9524), 

23. Óra-, ékszerjavítás (TEÁOR 9525), 

24. Egyéb személyi, háztartási cikk javítása (TEÁOR 9529), 

25. Fodrászat, szépségápolás (TEÁOR 9602), 

26. M.n.s. egyéb személyi szolgáltatás (TEÁOR 9609), 

27. Virág-, koszorú- és dísznövény-kiskereskedelem (TEÁOR 477601), 

28. Oktatási intézményben működő vállalkozások esetén Egyéb vendéglátás (TEÁOR 5629), 

29. Járművezetés oktatás (TEÁOR 8553), 

30. M.n.s. egyéb oktatás (TEÁOR 8559) vagy 

31. Oktatást kiegészítő tevékenység (TEÁOR 8560)



Az egyéb m.n.s. új áru kiskereskedelme (TEÁOR 4778) tevékenységet végző vállalkozás nem veheti igénybe az adókedvezményeket, ha az  optikai és a  mezőgazdasági tevékenységet tényleges főtevékenységként folytatja.



Az egyéb személyi használatú, háztartási cikk kölcsönzése (TEÁOR 7729) tevékenységet végző vállalkozás nem érvényesítheti a kedvezményeket, ha az építési és szerelési munkához kapcsolódó cikkek kölcsönzését tényleges főtevékenységként végzi. 



Az egyéb személyi, háztartási cikk javítása (TEÁOR 9529) tevékenységet végző vállalkozást nem illetik meg a kedvezmények, ha a kerékpárok javítása tevékenységet tényleges főtevékenységként folytatja.



Szociális hozzájárulási adó alóli mentesség

Nem kell szociális hozzájárulási adót fizetnie 2021. március hónapra a veszélyeztetett ágazatba tartozó tényleges főtevékenységet folytató

kifizetőnek a munkaviszonyban foglalkoztatott munkavállalók után,

az egyéni vállalkozónak e jogállására tekintettel, és

a társas vállalkozásnak a Tbj. szerinti társas vállalkozó e jogállására tekintettel.



Szakképzési hozzájárulás alóli mentesség

2021. márciusra a felsorolt veszélyeztetett ágazatokba tartozó tevékenységet tényleges főtevékenységként folytató kifizetőknek nem kell szakképzési hozzájárulást fizetniük.

Rehabilitációs hozzájárulás kedvezménye

A felsorolt veszélyeztetett ágazatokba tartozó, rehabilitációs hozzájárulás fizetésére kötelezett kifizetők mentesülnek 2021-ben a március hónapra arányosan jutó rehabilitációs hozzájárulás alól,



Könnyítések a kisvállalati adóban (KIVA)

A felsorolt veszélyeztetett ágazatokba tartozó tevékenységet főtevékenységként végző kisvállalati adóalanyoknak a 2021. márciusi kiva kötelezettségük megállapításánál a személyi jellegű kifizetések összegét nem kell figyelembe venniük, tehát az nem lesz része a kiva alapjának.







A kedvezmények érvényesítésének szabályai

A kedvezmények igénybevételének feltétele, hogy

a kifizető a 2021. március 6-án már fennálló munkaszerződés alapján a március havi munkabérfizetési kötelezettségének eleget tesz, és a munkaszerződéseket felmondással nem szünteti meg 2021 márciusában,

a kifizető a munkavállalót a veszélyhelyzetre való tekintettel elbocsájtotta volna,

a kifizető a mentesség iránti igényét bejelenti a NAV-hoz.

A szociális hozzájárulási adónál és a szakképzési hozzájárulásnál a kedvezmény igénylésére a március havi 2108-es, illetve a 2158-as bevallásban lesz lehetőség. Az adózóknak a bevallásban nyilatkozni kell a tényleges főtevékenységről és arról, hogy megfelelnek az előzőek szerinti érvényesítési feltételeknek.

A rehabilitációs hozzájárulással kapcsolatos kedvezményt a 2101-es bevallásban, a kivában igénybe vehető könnyítést a 21KIVA bevallásban lehet érvényesíteni, a szükséges nyilatkozatok megtételével.

A kedvezmények támogatásnak minősülnek, az azokkal kapcsolatos iratokat tíz évig meg kell őrizni.



Természetesen az adókönnyítést március hónapra azok a kifizetők is igénybe vehetik, akik az egyes gazdaságvédelmi intézkedésekről szóló 485/2020. (XI. 10.) Korm. rendelet 5. § (1) bekezdése alapján arra már korábban is jogosultak voltak. E vállalkozások az általuk érvényesíthető kedvezményekről a NAV honlapján 2020. november 26-án megjelent tájékoztatóból kaphatnak további információt.