2



Adómentes kerékpárhasználat



2022. január 1-től adómentes a - kizárólag emberi erővel hajtott vagy legfeljebb 300 W teljesítményű elektromos motorral segített kerékpár kifizető által biztosított magáncélú használata.



		A kifizető kizárólag kerékpár magáncélú használatát biztosíthatja adómentesen. A szabályozás a kerékpár fogalmát nem határozza meg és háttérjogszabály alkalmazását sem rendeli, ezért kerékpár alatt kizárólag a köznapi értelemben vett kerékpárt kell érteni, vagyis azt a járművet, amelyet kizárólag emberi erővel lehet hajtani, vagy amelynek használatát legfeljebb 300 W teljesítményű elektromos teljesítményű motor segíti. Nem alkalmazható tehát az adómentesség például a roller, elektromos roller vagy más közlekedésre használható kétkerekű eszköz juttatására. 





A kifizető abban az esetben biztosíthatja a kerékpárhasználatot adómentesen megosztáson alapuló közösségi közlekedési szolgáltatás (például MOL Bubi) útján, ha a kerékpárt a kifizető nevére szóló számla alapján igazoltan bérli a szolgáltatótól. 



Hasonlóan a kifizető által magáncélra biztosított személygépkocsi használatra vonatkozó rendelkezésekhez, ha a magánszemély bérli a kerékpárt, és az általa kifizetett bérleti díjat a kifizető neki megtéríti, akkor a magánszemélynek a kifizető nem a kerékpár használatát biztosítja, hanem támogatást ad ahhoz, hogy a szolgáltatást igénybe vegye, ezért a juttatás nem tekinthető adómentesnek.