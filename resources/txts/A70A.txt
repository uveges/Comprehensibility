Miért a NAV-tól kaptam a gépjárműadó kivetéséről határozatot?

	

	A gépjárműadóval kapcsolatos adóztatási feladatokat 2021. január 1-től az önkormányzati adóhatóságok helyett a Nemzeti Adó- és Vámhivatal (NAV) látja el. 

Mitől függ az, hogy a gépjárműadó-kötelezettségemről határozatot vagy értesítő levelet kapok? Miért határozatot kaptam a NAV-tól és nem levelet?



A NAV az adókötelezettségről, az adózó jogát, kötelezettségét érintő kérdésekben határozatot hoz.  

2021-ben a NAV az adóalanyok részére határozatot hozott. Ha az adóalany adókötelezettsége 2022-ben és az azt követő években a kiküldött határozathoz képest nem változik, úgy éves kötelezettségéről határozat helyett értesítést kap.  

2022. évben is ezer forintra kerekítve kell a gépjárműadót megfizetnem?



Nem, 2022-ben forintra pontos összegben kell megfizetni a gépjárműadót. 

Ennek oka, hogy 2022. január 1-jétől módosul az adózás rendjéről szóló 2017. évi CL.

törvény (Art.) megfizetésről szóló rendelkezése és az ezer forintra kerekítés nélkül megfizethető adónemek közé bekerül a gépjárműadó is.



2021. év során miért ezer forintra kerekítve kellett megfizetnem a gépjárműadót, ha a határozat rendelkező részében forintra pontosan van meghatározva az adó összege? 



A gépjárműadó számításának módját a gépjárműadóról szóló 1991. évi LXXXII. törvény (Gjt.) határozza meg. Az adót az adóalap és az adómérték alkalmazásával forintra pontos összegben kell megállapítani.

Az Art. szerint azonban a NAV-nál nyilvántartott adók többségét – köztük 2022. január 1-jéig a gépjárműadót is – ezer forintra kerekítve kell megfizetni. 

A megfizetés során az ezer forintra kerekítés az általános matematikai szabályok alapján történik, így 499 forintig lefelé, 500 forinttól felfelé kell kerekíteni. Tehát nem csak felfelé, hanem lefelé kerekített összegek is előfordulnak. Erről a kiküldött határozatok indokolásában található részletes tájékoztatás. 



Miért a könyvelőm kapta az adókivetésről szóló határozatot, illetve könyvelőként miért én kapom meg a határozatokat?

Az adóhatósági iratot – ideértve a döntést is – meghatalmazott képviselővel rendelkező adózó esetében a képviselőnek kell kézbesíteni. 

Sok érintett magánszemély adóügyeivel úgy bízott meg számviteli szakembert, például könyvelőt, hogy állandó jelleggel, valamennyi adóügyére kiterjedő meghatalmazást adott, és nem szűkítette azokat az ügyeket, amelyekben képviselője eljárhat. A határozatot ezekben az esetekben a teljeskörű állandó meghatalmazottnak küldte a NAV.

5.1 Ha mégsem szeretné, hogy minden adóügyében (pl. gépjárműadó ügyében) a könyvelője járjon el Ön helyett, úgy javasoljuk, hogy adjon be új EGYKE adatlapot, és abban ne a minden adóügyre vonatkozó felhatalmazást válassza, hanem tekintse át az adatlapot, és válassza ki azokat az ügyeket, amelyekben a könyvelő ténylegesen eljárhat. Ezt a módosítást azonban a NAV – a vonatkozó jogszabályi rendelkezések miatt – csak az adatlap beküldését követő ügyeiben tudja figyelembe venni. 

5.2  Ha a meghatalmazott könyvelő ügyfele képviseletét mégsem látja el, vagy nem tervezi a későbbiekben ügyfele minden adóügyében (pl. gépjárműadó) eljárni, úgy javasoljuk, hogy egyeztessenek egymással és tegyenek új bejelentést, amelyben csak azokat az ügyeket jelöljék meg, melyekben ténylegesen el fog járni. 

A képviselet megszüntetése szintén az EGYKE adatlapon jelenthető be.





 Hova kell megfizetni a gépjárműadót?



A gépjárműadót a 410-es adónemhez tartozó, 10032000-01079160 számú, NAV Belföldi gépjárműadó bevételi számlára kell megfizetni. Banki átutalás esetén az átutalási bizonylat közlemény rovatába az adószámot vagy az adóazonosító jelet kell beírni. Ha ez elmarad, akkor a NAV nem, vagy csak késedelmesen tudja a befizetett összeget a befizetőhöz kapcsolni. 



Hogyan tudom megfizetni a gépjárműadót?

Aki pénzforgalmi számla nyitására nem kötelezett, az fizethet banki átutalással, csekken, az elektronikus fizetéseket és elszámolásokat biztosító alrendszeren (EFER-en) keresztül vagy akár az ügyfélszolgálatokon bankkártyával.

A pénzforgalmi számla nyitására kötelezettek (pl. áfakörös egyéni vállalkozó vagy gazdasági társaság) kizárólag belföldi pénzforgalmi számlájukról átutalással rendezhetik a befizetést, ideértve az EFER-en keresztül átutalással történő fizetést is.



Nem kaptam az adóhatóságtól csekket vagy nem találom az év elején kiküldött csekket a gépjárműadó megfizetéséhez. Hogyan kérhetek csekket a befizetéshez?



Ha valaki nem kapott vagy esetleg elveszíti a csekket, akkor a készpénz-átutalási megbízás igényelhető: 



a) a NAV Ügyfélszolgálat bármelyikében személyesen,

b) az Általános Tájékoztató Rendszer (NAV Infóvonal) telefonszámán: 

belföldről: 1819,

külföldről: +36 (1) 250-9500, a „4” menüpont választásával,

c) az Ügyféltájékoztató és Ügyintéző Rendszer (ÜCC) telefonszámán

belföldről: 06 80/20-21-22, 

külföldről: +36 (1) 441-9600, a folyószámla ügyintézés menüpont választásával. 

[Az ÜCC rendszer használatához Részleges Kódú Telefonos Azonosítóval kell rendelkezni vagy előzetesen regisztrálni kell a TEL adatlap kitöltésével és elektronikus beküldésével, vagy személyes leadásával. Ügyet intézni az ezt követően kapott ügyfélazonosító számmal (PIN kóddal) tud.], 



d) a www.nav.gov.hu honlapon keresztül CSEKK nyomtatvány manuális vagy elektronikus úton történő kitöltésével és annak megküldésével



•	manuális kitöltéshez a nyomtatvány a Főlap -„Letöltések – egyéb” menüpontjának „Adatlapok, igazolások, meghatalmazásminták” almenüpontja alatt „Kérelem CSEKK kiadásához” útvonalon érhető el. A nyomtatvány kinyomtatását és manuális módon történő kítöltését követően papír alapon szükséges az illetékes NAV részére eljuttatni,



•	elektronikus úton történő kitöltéséhez a Főlap - „Nyomtatványkitöltő programok” menüpontjának „Nyomtatványkitöltő programok” almenüpontját válassza ki. Ezt követően a „Bevallás szám – Kérem válasszon” feliratú, legördíthető listából válassza ki a CSEKK nyomtatványt és ezt követően „CSEKK nyomtatványkitöltő program telepítés” feliratra való kattintással kezdje meg a telepítést. 



Felhívjuk a figyelmet arra, hogy a CSEKK nyomtatvány elektronikus úton történő kitöltéséhez és Központi Ügyfél-regisztráció Nyilvántartásához (KÜNY) kapcsolódó (korábbi elnevezésén Ügyfélkapus) tárhelyéről történő beküldéséhez az Általános Nyomtatványkitöltő Keretprogramot (ÁNYK-AbevJava) szükséges a számítógépére telepíteni. 



A kiküldött csekken a fizetendő összeg nincs feltüntetve. A gépjárműadó összegével kapcsolatban a 9-10. pontban foglaltak szerint tájékozódhat.



Amennyiben nem találom az év elején kiküldött gépjárműadó fizetéséről szóló határozatot, hogyan pótolhatom? Hogyan tudom ismételten letölteni vagy megtekinteni?



A gépjárműadó kivetéséről szóló határozat megtekinthető, illetve ismételt kiadása/kiküldése kérhető személyesen a NAV Ügyfélszolgálat bármelyikében. 

A határozat ismételt kiküldése kérhető az Ügyféltájékoztató és Ügyintéző Rendszer (ÜCC) telefonszámán

Kérhető továbbá írásban, ide értve az elektronikus úton előterjesztett kérelmet is, melyet a https://epapir.gov.hu/ útvonalon elérhető Iratbetekintési/másolatkészítési jog gyakorlása témacsoport, Iratbetekintési/másolatkészítési kérelem (kivéve szabálysértés és bűnügy) ügytípus választásával lehet benyújtani.



belföldről: 06 80/20-21-22, 

külföldről: +36 (1) 441-9600, a „1”menüpont választásával. 

[Az ÜCC rendszer használatához  Részleges Kódú Telefonos Azonosítóval kell rendelkezni vagy előzetesen regisztrálni kell a TEL adatlap kitöltésével és elektronikus beküldésével, vagy személyes leadásával. Ügyet intézni az ezt követően kapott ügyfélazonosító számmal (PIN kóddal) tud.]. 

Kérhető továbbá írásban, ide értve az elektronikus úton előterjesztett kérelmet is, melyet a https://epapir.gov.hu/ útvonalon elérhető Iratbetekintési/másolatkészítési jog gyakorlása témacsoport, Iratbetekintési/másolatkészítési kérelem (kivéve szabálysértés és bűnügy) ügytípus választásával lehet benyújtani.





Ha nem emlékszem arra, hogy korábban mennyi gépjárműadót fizettem, akkor hogyan tudom adószámla-egyenlegemet ellenőrizni az eBEV-portálon?



Az eBEV-portálon a Szolgáltatások > Adószámla és pótlékadatok > Adószámla funkciójával lekérdezett adószámlán a 410-es adónemet szükséges ellenőrizni. A részletes egyeztetéséhez a Tételes, vagy a Lista típusú adószámla lekérdezését javasoljuk. 



A lekérdezés menetében a NAV honlapjára kihelyezett alábbi adószámla lekérdezési útmutató nyújthat segítséget: 

.



Az adószámláról és az azon szereplő adatok értelmezéséről részletesebb információkat a NAV honlapján elérhető 

https://nav.gov.hu/nav/adoszamla/kivonat_es_kesedelmipotlek_ertesito ismertetőben talál. 





2021-ben meddig kell befizetni a gépjárműadót? 

A gépjárműadót főszabály szerint két egyenlő részletben kell megfizetni.  A két részlet megfizetésének határideje 2021-ben április 15-e, illetve szeptember 15-e volt.   (Amennyiben a gépjárműadóról szóló határozatot ezen időpontok után kapta meg úgy a határozat véglegessé válását követő 15 napon belül kell megfizetni az esedékes kötelezettséget. )

Szeptember 15-e után érkezett gépjárműadó határozat esetén a határozat véglegessé válását követő 15 napon belül kell megfizetni az adót. 



Év közben vásárolt új vagy használt, de év közben újra forgalomba helyezett gépjármű után nem kaptam még határozatot, mikor fogom megkapni? Ezen esetben milyen határidővel kell teljesítenem a fizetési kötelezettségemet? 



Amennyiben év közben gépjárművet vásárolt, amit újként vagy újra forgalomba helyeztek, úgy az arra vonatkozó gépjárműadó fizetési kötelezettséget megállapító határozatok kiadmányozása az év során folyamatosan történik. A gépjárműadót az azt megállapító határozat véglegessé válásától számított 15 napon belül kell megfizetni. 



Év közben használt autót vettem másik magánszemélytől. Mikor kell megfizetnem a gépjárműadót?



Főszabály szerint a gépjárműadó alanya az, aki a járműnyilvántartásban az év első napján üzemben tartóként, ennek hiányában tulajdonosként szerepel. Így Önnek használt gépjármű vásárlása esetén a következő évtől kezdődően áll fenn adófizetési kötelezettsége. 

Ettől eltérően, a 12. pont az irányadó, ha a megvásárolt használt gépjármű ki volt vonva a forgalomból és az Ön nevére kerül újra forgalomba helyezésre. Ebben az esetben a gépjárműadót az azt megállapító határozat véglegessé válásától számított 15 napon belül kell megfizetni.



Az év közben vásárolt gépjárművek esetén be kell-e jelenteni a tulajdonosváltást a NAV felé?



Nem, a NAV felé nem kell. A tulajdonosváltozást a közlekedési igazgatási hatóságnál (kormányablak/okmányiroda) kell bejelenteni.



Eladtam a gépjárművemet év közben, nekem kell az év hátralévő részében a gépjárműadót megfizetnem?



Igen, ugyanis főszabály szerint az éves adókötelezettség alanya az, aki a járműnyilvántartásban az év első napján üzemben tartóként, ennek hiányában tulajdonosként szerepel. Ha a gépjárművet kivonják a forgalomból, az adókötelezettség csak időarányosan áll fenn. 



Adott évben használt gépjárművet vásároltam, amit az adott évben el is adtam, az új tulajdonos pedig rögtön kivonta a gépjárművet a forgalomból. Hogyan alakul ebben az esetben az adófizetési kötelezettség?



Főszabály szerint a gépjárműadó alanya az, aki a járműnyilvántartásban az év első napján üzemben tartóként, ennek hiányában tulajdonosként szerepel. Ha a hatóság a gépjárművet bármely okból a forgalomból kivonta, úgy az adókötelezettség a forgalomból kivonás hónapjának az utolsó napjával megszűnik. 

Ha újra forgalomba helyezik a gépjárművet úgy a gépjárműadó alanya az a személy lesz, aki/amely a forgalomba helyezés hónapjának utolsó napján a hatósági nyilvántartásban üzembentartóként, ennek hiányában tulajdonosként szerepel.



Év elején elhunyt a gépjármű tulajdonosa, hagyatéki tárgyalás már a tavasz folyamán lezajlott. Mikor és kit terhel a gépjárműadó fizetési kötelezettség? Hogyan értesül róla?



Főszabály szerint a gépjárműadó alanya az, aki a járműnyilvántartásban az év első napján üzemben tartóként, ennek hiányában tulajdonosként szerepel. 

A NAV kérelemre, vagy ha hivatalos tudomása van az elhalálozásról, akkor hivatalból indítja meg az elhunyt adózó soron kívüli adómegállapítására irányuló eljárást.



A NAV ezt követően határozatban közli az örökösökkel a 2021. adóévére vonatkozó fizetendő adó összegét és a megfizetés határidejét.



A forgalomba helyezést követően mikor kell megfizetni a gépjárműadót? 

Az adókötelezettség a forgalomba helyezését követő hónap 1. napján kezdődik. A megfizetési határidő a 11. pont szerint alakul. 



Külföldi rendszámú Magyarországon használt személygépjármű után kell-e gépjárműadót fizetni?



Nem, a magyar hatósági rendszámtáblával ellátott gépjármű, pótkocsi, valamint a Magyarország területén közlekedő, külföldön nyilvántartott tehergépjármű után kell gépjárműadót fizetni.



Egy magánszemély 2021-ben eladta a gépkocsiját, amit a vevő nem íratott át, ezért azt kivonták a forgalomból. Az eladó bejelentheti-e azt, hogy a forgalomból történő kivonás miatt mentesül a már más tulajdonában álló gépjármű után fizetendő adó alól?



A NAV a közúti közlekedési nyilvántartási szervtől adatszolgáltatás során havonta értesül – többek között – a forgalomból kivonás tényéről. Így azt bejelenteni nem kell. Hivatalból, a forgalomból kivonást követő hónap első napjától időarányosan törlésre kerül a gépjárműadó.



Egy magánszemély rokkantsága miatt mentesül a gépjárműadó alól, az önkormányzattól azt a tájékoztatást kapta, hogy a mentességről tájékoztatták az adóhatóságot. Tényleg így történt?



Az önkormányzatok a 2020. december 31-én nyilvántartott mentességekről adatot szolgáltattak a NAV részére. Az adóhatóság az önkormányzati adóhatóság adatszolgáltatása alapján a fennálló mentességeket az adókivetés során figyelembe veszi. 



A korábbi években járó kedvezményeket automatikusan figyelembe veszi-e a NAV is, vagy be kell újra jelenteni azokat a GJADO-jelű adat- és változásbejelentő nyomtatványon?

A NAV az önkormányzati adóhatóság adatszolgáltatása alapján a 2020. december 31-én nyilvántartott és hatályos mentességekre vonatkozó adatokat megkapta, azokat az adókivetésnél hivatalból figyelembe veszi/vette. Tehát a korábban is élő mentességeket újból nem kell bejelenteni. 

Ha 2021-ben és az azt követő években új mentességet szeretne igénybe venni vagy szünetelést, adókedvezményt kér, akkor azt a GJADO „adat- és változásbejelentő lap a gépjárműadó mentesség/kedvezmény/szüneteltetés igénybevételéhez” elnevezésű adatlap benyújtásával teheti meg. Az adatlap elérhető a NAV honlapján az Általános Nyomtatványkitöltő keretprogramban (ÁNYK), elkészíthető az Online Nyomtatványkitöltő Alkalmazással (ONYA), vagy a központi ügyfélszolgálatokon papíralapon is kérhető.



Elektromos hajtású gépjármű után kell-e gépjárműadót fizetni?

A környezetkímélő gépjármű adómentes. 

A jogszabályi rendelkezések alapján ilyen az elektromos gépkocsi és a nulla emissziós gépkocsi. Ezek a következők:

tisztán elektromos gépkocsi (a forgalmi engedélyben 5E környezetvédelmi osztály jelölés van),

külső töltésű (plug-in) hibrid (a forgalmi engedélyben 5P környezetvédelmi osztály jelölés van),

növelt hatótávolságú hibrid (a forgalmi engedélyben 5N környezetvédelmi osztály jelölés van),

nulla emissziós gépkocsi (a forgalmi engedélyben 5Z környezetvédelmi osztály jelölés van).



„P” betűjelű ideiglenes rendszámtáblával ellátott gépjármű után kell-e gépjárműadót fizetni?

A „P” betűjelű ideiglenes rendszámtáblával rendelkező jármű után 23.000 forint gépjárműadót kell fizetni, az adókötelezettség a rendszámtábla kiadásakor keletkezik. 



Ha ellenőrizni szeretném, hogy a kiszabott gépjárműadó összege helyes, hogy tudom kiszámolni annak mértékét?



A határozat indokolása részletesen tartalmazza a gépjárműadó számítására vonatkozó információkat, amely alapján ellenőrizhető az adó összegének helyessége. A számítás a Gjt.  6-8. §-án alapul. Ezen rendelkezések alapján határozható meg az adó alapja, mértéke.



A NAV honlapjáról letölthető 95. számú A belföldi gépjárművek adója című információs füzet 9. pontja segítséget nyújthat Önnek a számítás ellenőrzéséhez. 

https://www.nav.gov.hu/nav/inf_fuz/2021



Mi a teendőm, ha az önkormányzati adóhatóságnál a gépjárműadóban túlfizetésem van? Figyelembe veszi ezt a NAV? 

A NAV az önkormányzatnál fennálló túlfizetést nem veheti figyelembe, mert hatásköre csak az általa 2021. január 1. óta nyilvántartott gépjárműadó-kötelezettségekre terjed ki. Ha Önnek az önkormányzati adóhatósághoz 2021 előtt megfizetett adóból visszajár, akkor azt nem a NAV, hanem az önkormányzati adóhatóság téríti vissza, mert a 2021 előtti időszakra eső gépjárműadóval összefüggő adóhatósági feladatokat az önkormányzati adóhatóság látja el. A visszatérítéshez kérelmet kell benyújtania az önkormányzati adóhatósághoz.