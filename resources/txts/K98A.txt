A Nemzeti Adó- és Vámhivatal 

Központi Irányítás Vám Főosztálya főosztályvezetője által kiadott

7…/2021. felhívás

a 6309 vámtarifaszám alá osztályozott használt ruha kapcsán kérelmezett kedvezményes elbánásról

Az Európai Unió által kötött szabadkereskedelmi megállapodások nem zárják ki annak a lehetőségét, hogy az importőrök a 6309 vámtarifaszám alá osztályozott használt ruha tekintetében is kérelmezzék a kedvezményes elbánást. Felhívjuk azonban a tisztelt ügyfeleink figyelmét arra, hogy – az alább ismertetettek szerint – a származási és áruosztályozási szabályok sajátosságai miatt a használt ruha tekintetében a kedvezményes elbánás jogszerű biztosításának lehetősége rendkívül korlátozott. 

A Harmonizált Áruleíró és Kódrendszer Magyarázata értelmében a használt ruha akkor osztályozható a 6309 vámtarifaszám alá, ha észrevehetően viselt állapotú és ömlesztve, vagy bálákban, zsákokban, hasonló csomagolásban, illetve burkolat nélküli összekötözött csomókban, durván rekeszekbe csomagolva állítják vám elé. Így nem osztályozható a 6309 vámtarifaszám alá a szövési, festési vagy hasonló okból hibásnak tekintett, vagy a bármilyen okból (pl.: szezonváltás, készleten maradás, stb.) kiárusított új ruha.

Az Európai Unió által kötött szabadkereskedelmi megállapodások (pl.: EU-Egyesült Királyság Kereskedelmi és Együttműködési Megállapodása) származási szabályai alapján az egyes termékek az alábbi módok valamelyikén nyerhetik el a származó helyzetet:

a termék teljes egészében a partnerország (pl.: Egyesült Királyság) területén jön létre; vagy

a terméket a partnerországban állítják elő kizárólag olyan anyagok felhasználásával, amik teljes egészében a partnerországban jöttek létre; vagy

a termék előállítása során más országból (a példánál maradva: nem az Egyesült Királyságból) származó árukat is felhasználnak, de teljesítik az ilyen esetekre előírt termékspecifikus (korábbi nevén: listás) szabályt.

Az ismertetett származási szabályok tipikusan az alábbiak szerint vonatkoznak a 6309 vámtarifaszám alá osztályozott használt ruhára.

Teljes egészében előállítottnak tekinthető az olyan használt ruha, amely hulladéknak, maradnék minősül, azaz kizárólag nyersanyagok visszanyerésére alkalmas állapotú.

Származó helyzetű lehet az a használt ruha, amit eredetileg kizárólag a partnerországból származó anyagból és a partnerországban állítottak elő.

A partnerországban olyan előállítási műveletet végeztek, mely vámtarifaszám változást eredményezett, azaz nem használt ruhaként besorolt árukból az előállítás eredményeképpen használt ruha vált.

A kizárólag a partnerországból származó anyagból és a partnerországban előállított termékek kapcsán szükséges megemlíteni, hogy az Európai Uniónak jelenleg nincs olyan partnerországgal szabadkereskedelmi megállapodása, amely a származási szabályok betartásával ipari mértékben (azaz leszámítva a kézműves termékeket) lenne képes úgy ruházati terméket előállítani, hogy ahhoz kizárólag saját alapanyagait használja fel.

A vámtarifaszám váltás szabály teljesíthetősége kapcsán egyrészt utalni kell az Európai Unió Bíróságának C-56/06 számú ügyben hozott ítéletére, melynek értelmében ruhák és textiláruk gyűjtése, feldolgozása, szállítása (és adott esetben válogatása, osztályozása, poreltávolítása, mosása, stb.) minimális művelet, mely nem eredményezhet származó helyzetet, másrészt a ruhák hordása, viselése önmagában műveletnek sem tekinthető.

A fent ismertetett körülményekre tekintettel felhívjuk tisztelt ügyfeleink figyelmét, hogy a 6309 vámtarifaszám alá tartozó használt ruhák preferenciális származása alapján kért kedvezményes elbánás minden esetben kockázatosnak tekinthető és ezért a vámhatóság fokozott ellenőrzését vonja maga után.

	Budapest, 2021. február 

	

Torda Csaba

pénzügyőr dandártábornok

főosztályvezető 





		Látta: Tóth Gábor pénzügyőr ezredes, főosztályvezető-helyettes, 2021. február

		Készítette: Erőss Károly pénzügyőr szds, 2021. február 5.



2