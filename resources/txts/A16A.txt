Tájékoztatás

az egyes építőanyagok kiviteléhez szükséges bejelentési kötelezettségről



2021. július 9-én hatályba lépett a gazdaság újraindítása érdekében meghozandó, az építőipari ellátásbiztonság szempontjából stratégiai jelentőségű nyersanyagok és termékek kivitelével kapcsolatos regisztrációs eljárásról és egyéb intézkedésekről szóló 402/2021. (VII. 8.) Korm. rendelet.



A Korm. rendelet 1. mellékletben meghatározott építőanyagok csak előzetes bejelentés és a bejelentés tudomásulvételének visszaigazolása után értékesíthetők, illetve vihetők ki Magyarország területéről. 



A bejelentést a belgazdaságért felelős minisztériumnál – amely az Innovációs és Technológiai Minisztérium – kell kezdeményezni. Az előírások betartását a határátkelőhelyeken a rendőrség és a vámhatóság közösen ellenőrzi. 



A bejelentési kötelezettséget a Korm. rendelet hatálybalépését követő 5. munkanapon túli időpontra eső – vagyis a 2021. július 17-től kezdeményezett – kivitelekre kell alkalmazni.



Az építőanyagok kivitele előtt szükséges figyelembe venni a Korm. rendeletben meghatározott előírásokat. Ezért csak azon építőanyagok kivitelét kezdeményezzék a vámhatóságnál, amelyek esetében megtörtént a bejelentés és annak tudomásulvételének a visszaigazolása.



A bejelentéssel kapcsolatos tájékoztató anyagok, a bejelentőlap és annak kitöltési útmutatója az alábbi címen érhetők el.

Magyarország Kormánya - Építőanyagok kivitelével kapcsolatos bejelentő lap és adatkezelési tájékoztató (kormany.hu)