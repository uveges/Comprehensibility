Az ÁNYK könyvtárszerkezete unix alapú rendszereknél



A nyomtatványkitöltő program a következő könyvtárakba települ és az alábbi állományokat használja:

Rendszerkönyvtárak

Ha Ön rendszergazdai jogosultságokkal rendelkező felhasználóként telepítette a programot, akkor az /etc/abevjavapath.cfg állomány tartalmazza azt az elérési utat, ahová telepítve lett az adott gépen a program.

Ha Ön nem rendszergazdai jogosultságokkal indítja a telepítést, akkor a program jelzi, hogy nem tudja a fenti könyvtárban létrehozni az abevjavapath.cfg állományt és a felhasználó home könyvtára alatt a \.abevjava könyvtárba helyezi el az állományt.

abevjavapath.cfg állomány felhasználása:

Ez az állomány tartalmazza, hogy hová lett telepítve a program. A frissítések során a keretprogram, a nyomtatvány és az útmutatók telepítői innen veszik, hogy az adott gépen hová lett telepítve a keretprogram. Külső programok is innen állapíthatják meg, hogy hol keressék az ÁNYK-t.

A rendszergazda is létrehozhatja ezt az állományt, beállítva a telepítési könyvtárat is az álloményban. Például: abevjava.path=/usr/share/abevjava

Ha már létezik ez az állomány, akkor a telepítő az ebben található elérési utat tekinti a programkönyvtárnak és nem engedi módosítani.

Programkönyvtár

Program alatt a nyomtatványkitöltő program, a nyomtatvány sablonok, a program dokumentáció és a kitöltési útmutatók értendők. Ezek az állományok egy helyre települnek az adott gépen és az adott gép összes felhasználója ezt használja, futtatja. (Ez akkor igaz ha rendszergazdai jogosultságokkal indították a telepítőt, vagy beállították a helyét a konfigurációs állományban.)

A telepítés során az alapértelmezett programkönyvtár a /usr/share/abevjava. Ez első telepítéskor módosítható. Ezt az elérési utat tartalmazza az abevjavapath.cfg állomány.

A program futása során ebbe a könyvtárba nem ír, az állományokat nem módosítja, log-ot nem hoz létre benne.

A programkönyvtár (indítási könyvtár) tartalma: 

abev: Segédállományok

eroforrasok: Erőforrás állományok

lib: Felhasználható szoftverek

license: Szabadon felhasználható beépített szoftverek információi

nyomtatvanyok: Sablonok

nyomtatvanyok_archivum: Arhivált sablonok

segitseg: Programdokumentáció és Kitöltési útmutatók

upgrade: Munka könyvtár a programfrissítésekhez

xsd: XML ellenőrzéshez xsd állományok

abevjava_start*: Indító szkriptek

abevjava.jar: Főprogram

*.enyk: Paraméter állományok

setenv.bat: Paraméter állomány

boot.jar: Indításhoz szükséges állomány

Felhasználói könyvtárak, adatállományok, felhasználói beállítások

A program a felhasználó home könyvtárában létrehoz egy könyvtárat /home/% Felhasználói azonosító %/.abevjava néven. Ebbe a könyvtárba jön létre a % Felhasználói azonosító %.enyk állomány. Ide kerülnek mentésre a felhasználó adatkönyvtárának az elérési útja illetve további elérési utak. A nem teljes elérési úttal megadott paraméterek az adatkönyvtárhoz relatívak.

A felhasználó home könyvtárában a /home/% Felhasználói azonosító %/abevjava könyvtárát ajánlja fel a program adatkönyvtárnak. Ez a beállítási lehetőség tetszőlegesen módosítható. (Erre fog mutatni az említett % Felhasználói azonosító %.enyk állomány egy bejegyzése.)

Minden felhasználónak a saját home könyvtára lesz felajánlva.

Az adatkönyvtár tartalma:

archivum: Az arhiválás funkció használja

beallitasok: A beállítások panel paraméterei

csatolmanyok: Felhasználói csatolmányok

frissitesek: Munkakönyvtár a frissítésekhez

import: Import/Export

kontroll: Kontroll nyomtatványok kezeléséhez

mentesek: A mentett nyomtatványok

tmp: Ideiglenes állományok, az egyes adatkönyvtárak (pl: \mentesek) tartalmának listázásához használt gyorsító állományok. Szükség esetén törölhetőek, újra létrehozásra kerülnek.

torzsadatok: Törzsadatok

naplo: Minden plusz állományba kért információ ide kerül. 

A program a /home/% Felhasználói azonosító %/abevjava.log állományba naplózza tevékenységét. Azért ide és nem az adatkönyvtárba, mert hibás indítás, indulás esetén előfordulhat, hogy még nem ismeri az adatkönyvtárat a program.

Kapcsolat az Ügyfélkapuval, KRDIR környezeti változó

A program létrehoz egy környezeti változót KRDIR néven, erre a nyomtatványok közvetlen beküldésénél van szükség. A környezeti változó felhasználó függő. Minden felhasználónak a saját könyvtárának a /home/% Felhasználói azonosító %/abevjava/eKuldes könyvtárát ajánlja fel a program. A létrehozó szkript a /home/% Felhasználói azonosító %/.profabevjava néven jön létre és az állomány a felhasználói .profile-ból kerül meghívásra.