NEMZETI ADÓ- ÉS VÁMHIVATAL

https://ekaer.nav.gov.hu/cikkek/nebih-felir



NÉBIH FELIR

Tájékoztató az Elektronikus Közútiáruforgalom-ellenőrző Rendszer (EKÁER) bevezetésével kapcsolatban

A 2015. január 1-jével bevezetésre kerülő, a Nemzeti Adó- és Vámhivatal által üzemeltetett EKÁER célja az ÁFA megfizetésével összefüggő visszaélések visszaszorítása és az élelmiszer-biztonság növelése.

Az EKÁER rendszer az élelmiszerlánc-felügyeleti hatóság hatáskörébe tartozó termékek esetén kizárólag a FELIR (élelmiszerlánc-felügyeleti információs rendszer) azonosítóval rendelkező ügyfelek szállítmányához ad számot.

A FELIR adatbázis tartalmazza az élelmiszerlánc és agrárágazati szereplőket, valamint tevékenységük közhiteles adatait elektronikus formában. Akik ilyen tevékenységet végeznek, azok nem csak az eljáró hatóság által kiadott papír alapú engedéllyel, nyilvántartásba vételi okirattal rendelkeznek, hanem a közhiteles FELIR adatbázisban is szerepelnek, amelyet a FELIR azonosító tanúsít. Hasonlóan működik, mint az adóazonosító jel, adószám az adójog szempontjából, ugyanazt a funkciót látja el, csak az agrárigazgatás, élelmiszerlánc területén. A FELIR-ben szereplők egyedi azonosítójának felépítése két betű és hét szám (pl.: XY1234567).

A Nébih FELIR kereső alkalmazásának oldalán (https://portal.nebih.gov.hu/felir-kereso) ellenőrizhető, hogy az élelmiszerlánc vagy agrárágazati szereplő rendelkezik-e FELIR azonosítóval. 

FELIR regisztrációval kapcsolatos ügyek elektronikusan intézhetők a Nébih Ügyfélprofil Rendszerben (https://upr.nebih.gov.hu/login). Ügyfélkapu regisztráció hiányában a FELIR azonosítóval kapcsolatban a Nébih ügyfélszolgálata (telefon: 06-1/336-9024; email: felir@nebih.gov.hu), vagy a kormányhivatal munkatársai nyújtanak segítséget.

A rendszer másik sarkalatos pontja, hogy élelmiszer uniós tagállamból történő behozatala esetén azt csak a 3/2010. (VII. 5.) VM rendelet alapján bejelentett első magyarországi tárolási helyen engedi kirakodni. A rendelet szerint azoknak az élelmiszer-vállalkozásoknak, amelyek harmadik országból vagy uniós tagállamból élelmiszert forgalomba hozatal vagy tovább feldolgozás céljából behoznak, regisztrálniuk kell magukat és azt a telephelyet, első magyarországi tárolási helyet, ahol az árut először betárolták.

A regisztrált első magyarországi tárolási helyek a Nébih weboldalán található kereső (http://portal.nebih.gov.hu/elso-betarolasi-hely-kereso) segítségével elérhetők.

Amennyiben valamely vállalkozás első tárolási helyet üzemeltet és nem találja adatait az adatbázisban, nyilvántartásba vételi kérelmével növényi alaptermék forgalmazása estén forduljon a területileg illetékes megyei kormányhivatal növény és talajvédelmi igazgatóságához, egyéb élelmiszer esetében a területileg illetékes járási állategészségügyi hivatalhoz.

A nyilvántartásba vett ügyfelek részére a FELIR azonosítóról szóló tájékoztató levelek postai úton megküldésre kerülnek.

 

Elérhetőségek:
Nébih FELIR ügyfélszolgálat: 06-1/336-9024; felir@nebih.gov.hu elektronikus levélcím.