Az egyéni vállalkozás megszüntetése





I. Ki szüntetheti meg az egyéni vállalkozást?



Aki egyéni vállalkozói tevékenységet folytat.





II. Hol intézhető?



Az egyéni vállalkozói tevékenység megszüntetését

a Webes Ügysegéden erre a célra rendszeresített űrlapon (elektronikus bejelentés) vagy

személyesen a NAV bármelyik ügyfélszolgálatán

lehet bejelenteni.



A Webes Ügysegéd a Központi Azonosítási Ügynök (KAÜ) általi azonosítással vehető igénybe, tehát

Ügyfélkapu-regisztrációval vagy

Részleges Kódú Telefonos Azonosítással (RKTA) vagy

e-személyi igazolvánnyal.



A bejelentés megtehető a NAV bármelyik ügyfélszolgálatán – személyesen vagy meghatalmazott segítségével is.



Postai, papíralapú, illetve telefonos ügyintézésre nincs lehetőség. 





III. Milyen iratokra van szükség?



Az ügyfélszolgálatos ügyintézéskor 

személyazonosításra alkalmas érvényes okmányt (állandó személyazonosító igazolvány, útlevél, kártya formátumú vezetői engedély), illetve 

a meghatalmazotti eljárás esetében magát a meghatalmazást is 

eredetben kell bemutatni.





IV. Milyen költségei vannak a bejelentésnek?



A vállalkozás megszüntetésének bejelentése díj- és illetékmentes, azaz ingyenes.





V. Ügyintézési idő

Ha a bejelentő a Webes Ügysegéden elérhető vagy a NAV bármelyik ügyfélszolgálatán kapott bejelentési űrlapot megfelelően kitöltötte, a NAV haladéktalanul nyilvántartásba veszi a tevékenység megszüntetésének napját, és erről a bejelentőt a Webes Ügysegéden keresztül vagy személyesen tájékoztatja. Sürgősségi eljárásra nincs mód.





VI. Érdemes tudni



Az egyéni vállalkozói tevékenységet a bejelentésben megjelölt napig lehet végezni. 



A tevékenység legkorábban a bejelentés utáni napon szűnhet meg. A megszűnés napja akár már a tevékenység megkezdésével egyszerre, előre is bejelenthető. 



A megszűnés bejelentett napja a bejelentés után nem módosítható.



A vállalkozó a bejelentés nyilvántartásba vételéről értesítést kap. Az elektronikus bejelentés akkor eredményes, ha az egyéni vállalkozói tevékenység megszüntetése a nyilvántartásban szerepel. Az erről szóló értesítés a Webes Ügysegéd felületén elérhető, onnan letölthető.



Az egyéni vállalkozói tevékenység megszűnik:

ha az egyéni vállalkozó tevékenysége megszüntetését a NAV-hoz bejelenti, a bejelentésben megjelölt napon, ami legkorábban a bejelentés utáni nap lehet (az időpont a bejelentés után nem módosítható),

ha az egyéni vállalkozó egyéni céget vagy korlátolt felelősségű társaságot alapított, egyéni cég tagjává vált, akkor a cégbejegyző határozat jogerőre emelkedésének napját megelőző napon, vagy ha az egyéni vállalkozó átruházással megszerezte az egyéni cég vagyoni betétjét, az átruházás napján,

az egyéni vállalkozó halála napján,

az egyéni vállalkozó gondnokság alá helyezéséről szóló bírósági határozat jogerőre emelkedésének a napján,

ha a NAV törölte az egyéni vállalkozó adószámát, a törlést kimondó határozat véglegessé válásának napján,

ha az egyéni vállalkozás megkezdését vagy folytatását kizáró ok áll fenn,

ha az egyéni vállalkozó 3 éven belül nem jelentette be a tevékenység szünetelés utáni folytatását vagy megszüntetését, a szünetelés kezdőnapjától számított 3 év eltelte utáni napon. A 2021. július 1-je előtt megkezdett szünetelésre 2 éves határidő vonatkozik.



A bejelentett adatok ellenőrizhetők az Egyéni Vállalkozók Nyilvántartásában.





VII. Elektronikus ügyintézés 



1. Webes Ügysegéd



Az egyéni vállalkozói tevékenységet kizárólag elektronikusan, a Webes Ügysegéden keresztül lehet megszüntetni.



Elektronikusan intézhető:

a tevékenység megkezdésének bejelentése,

az adatváltozás bejelentése,

a tevékenység szüneteltetésének bejelentése,

a tevékenység szünetelés utáni folytatásának bejelentése,

a tevékenység megszüntetésének bejelentése.



Kizárólag elektronikusan intézhető:

az adatváltozás bejelentése,

a tevékenység szüneteltetésének bejelentése,

a tevékenység szünetelés utáni folytatásának bejelentése.



2. A Webes Ügysegéd használatának általános feltételei



Azonosítás



A Webes Ügysegéd KAÜ-azonosítással vehető igénybe, tehát

Ügyfélkapu-regisztrációval vagy

Részleges Kódú Telefonos Azonosítással (RKTA) vagy

e-személyi igazolvánnyal.



Ügyfélkapu nyitható 

személyesen bármely okmányirodában és kormányablakban, a NAV kiemelt ügyfélszolgálatain, egyes postahivatalokban, illetve 

elektronikusan, e-személyi igazolvánnyal az ugyfelkapu.gov.hu webes felületen.



A Részleges Kódú Telefonos Azonosítási szolgáltatásra személyesen, bármely okmányirodában és kormányablakban regisztrálhat.



A KAÜ-szolgáltatással kapcsolatos kérdéseivel forduljon bizalommal a 1818-as hívószámon elérhető Kormányzati Ügyfélvonalhoz.



Bejelentkezés



A Webes Ügysegédbe KAÜ-azonosítással lehet bejelentkezni. Az azonosítási mód – Ügyfélkapu, RKTA, e-személyi – kiválasztása és az azonosító adatok megadása után néhány másodpercen belül megjelenik a Webes Ügysegéd főoldala.



A Webes Ügysegéd legtöbb szolgáltatásának használatához, például új kérelem, bejelentés, nyilatkozat benyújtásához be kell jelentkezni.



Személyes adatok megadása az első belépéskor



Sikeres azonosítás után, a Webes Ügysegéd első használatakor meg kell adni a hiányzó azonosító adatokat és az elektronikus levélcímet (e-mail-címet) is.



Kérelem, bejelentés, nyilatkozat összeállítása



A sikeres azonosítás után a kiválasztott ügytípushoz tartozó űrlap jelenik meg, amelynek mezőit értelemszerűen kell kitölteni. A Webes Ügysegéd a kitöltés közben megjeleníti az esetleges hibákat.



Kérelem, bejelentés, nyilatkozat benyújtása



A kérelem, bejelentés, nyilatkozat benyújtásával az ügy intézése megkezdődik, ezt a Webes Ügysegéd visszaigazolja.



Kérelem, bejelentés, nyilatkozat státusza



Ismételt bejelentkezéssel akár utólag is megtekinthetők a Webes Ügysegédről indított ügyek és azok státusza. 



A bejelentett adatok ellenőrizhetők az Egyéni Vállalkozók Nyilvántartásában.





VIII. Letölthető dokumentumok



Önálló Vállalkozók Tevékenységi Jegyzéke (ÖVTJ-kódok)

Segédlet az egyéni vállalkozói tevékenység elkezdésének bejelentéséhez

Kitöltési útmutató az adózási adatokhoz

A KSH honlapján további segítség található a választott tevékenység ÖVTJ-kód szerinti besorolásáról:

https://ksh.hu/docs/osztalyozasok/ovtj2/ovtj_tartalom_2019_11.pdf?lang=hu

A Magyar Kereskedelmi és Iparkamara honlapján elérhető a bejelentéshez, hatósági engedélyhez kötött gazdasági tevékenységek katalógusa: https://e-tus.hu/etus/





IX. További információ



További információ telefonon a NAV Infóvonalán, a 1819-es számon vagy személyesen a NAV ügyfélszolgálatain kérhető.



Fogalmak



Gyakran ismételt kérdések



X. Jogszabályok

	2009. évi CXV. törvény az egyéni vállalkozóról és az egyéni cégről,

	2009. évi LXXVI. törvény a szolgáltatási tevékenység megkezdésének és folytatásának általános szabályairól,

	210/2009. (IX. 29.) Korm. rendelet a kereskedelmi tevékenységek végzésének feltételeiről,

	5/1997. (III. 5.) IKIM rendelet az egyes ipari, kereskedelmi és idegenforgalmi tevékenységek gyakorlásához szükséges képesítésekről,

	21/2010. (V. 14.) NFGM rendelet az egyes ipari és kereskedelmi tevékenységek gyakorlásához szükséges képesítésekről,

	Az EURÓPAI PARLAMENT ÉS A TANÁCS 2006. december 12-i 2006/123/EK IRÁNYELVE a belső piaci szolgáltatásokról.