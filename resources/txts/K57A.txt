Tájékoztatás a gépjárműadó első részletének megfizetésével kapcsolatban



A gépjárműadó első részletét főszabály szerint 2021. április 15-éig kell megfizetni. Ha eddig az időpontig a határozat nem végleges, akkor az adó első részletének megfizetési határideje - fellebbezés nélkül - az átvételt követő 30. nap.



I. Mi lehet az oka annak, ha valaki még nem kapott határozatot?



1. A gyakorlatban előfordulnak olyan esetek, amikor a határozat kézbesítése szabályszerűen megtörtént, erről az ügyfél mégsem szerzett tudomást. Ezek a következők:



a) A határozatot a vonatkozó jogszabályi rendelkezések alapján nem az ügyfél, hanem a meghatalmazottja részére kellett kézbesíteni.



Fontos meggyőződni arról, hogy van-e az ügyfélnek olyan meghatalmazottja, aki valamennyi adóügyben eljárásra jogosult, mert ebben az esetben ő kapta meg a gépjárműadó kivetéséről szóló határozatot. 



b) A határozatot a magánszemély ügyfél bejelentett tartózkodási helyére vagy levelezési címére küldte a NAV.



Aki a NAV-hoz bejelentett levelezési címet vagy a járási hivatalnál tartózkodási helyet, és nincs meghatalmazottja, úgy erre a címre kapta a határozatot.



c) A határozat a vonatkozó kézbesítési szabályok alapján átvettnek minősül. 



Leggyakoribb eset az, hogy az irat átvettnek minősül, mert például a Magyar Posta azzal küldte vissza a NAV-hoz a küldeményt, hogy azt a címzett a kézbesítési értesítés után nem kereste. Ebben az esetben a jogszabályi rendelkezések alapján az irat átvettnek minősül, és a határozat a fellebbezési határidő leteltét követően véglegessé válik.



Fontos tudni, hogy az itt felsorolt esetekben a kézbesítés szabályszerű, azaz az első részlet esedékessége 2021. április 15-e.



2. Lehetséges az is, hogy a határozat kézbesítése még folyamatban van. 

Ha a kézbesítés még folyamatban van, akkor a fizetési határidő a határozat átvételéhez igazodik majd, azaz az adó megfizetésének határideje - fellebbezés nélkül - az átvételt követő 30. nap. 



II. Hol lehet érdeklődni a határozatok kézbesítésével kapcsolatban? 



Javasoljuk, hogy aki nem szerzett tudomást a határozatról, érdeklődjön az adóügyeiben illetékes, vagyis jellemzően a lakcím, székhelycím szerinti adó- és vámigazgatóságokon a határozat kézbesítéséről. 



A járványhelyzet miatt javasoljuk, hogy használja az úgynevezett e-Papír szolgáltatást, vagy telefonon kérjen tájékoztatást a NAV Ügyfél-tájékoztató és Ügyintéző Rendszerén (ÜCC) keresztül

belföldről a 80/20-21-22-es, 

külföldről a +36 (1) 441-9600-as telefonszámon.



Az ÜCC hétfőtől csütörtökig 8 óra 30 perctől 16 óráig, péntekenként 8 óra 30 perctől 13 óra 30 percig hívható.

A rendszer használatához ügyfélazonosító számmal vagy Részleges Kódú Telefonos Azonosítással (RKTA) kell rendelkeznie. Ha nincs ügyfélazonosító száma, akkor azt a TEL jelű nyomtatványon igényelhet, amit a NAV-hoz személyesen vagy a KÜNY-tárhelyen keresztül lehet benyújtani. Ha nem a saját ügyében használja az ÜCC-t, akkor adjon be EGYKE adatlapot is az érvényes meghatalmazás miatt!



Továbbá az ügyfélszolgálatokon személyes ügyintézés keretében is lehetőség van eljárni, melyhez előzetes időpontfoglalás szükséges. Kivétel ez alól az egészségügyi szolgáltatási járulékkal kapcsolatos ügyintézés, a csekk-kiadás és a beadványátvétel, amihez továbbra sem kell időpontot foglalni. Időpont a NAV honlapján (https://www.nav.gov.hu/) foglalható a bal oldali menüsorból elérhető „Ügyfélszolgálati időpont foglalása” menüpontból.