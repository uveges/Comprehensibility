Felhívás:

A Nemzeti Adó- és Vámhivatal Központi Irányítás Vám Főosztálya főosztályvezetője által kiadott 70../2021. felhívás

a kettős felhasználású termékek forgalmát érintő jogszabályváltozásról





2021. szeptember 9-ei hatállyal módosulnak kettős felhasználású termékek forgalmát érintő uniós rendelkezések. A 2021/821 (EU) európai parlamenti és tanácsi rendelet (a továbbiakban: EU rendelet) hatályon kívül helyezi a témakör kapcsán jelenleg irányadó 428/2009/EK tanácsi rendeletet (a továbbiakban: EK rendelet).  



A vámhatósági feladatellátással összefüggő lényegesebb változások a következők:



1. A fogalom meghatározások



A fogalom meghatározásokat az EU rendelet 2. cikke tartalmazza. Az EK rendeletben már szereplő, alapvető fogalmak – különösen a kivitel, az exportőr és a kettős felhasználású termékek – módosulnak. A kettős felhasználású termékek fogalma kiegészítésre kerül azzal, hogy olyan termékekről van szó, amelyek felhasználhatók nukleáris, vegyi vagy biológiai fegyverek vagy hordozóeszközök tervezésére, fejlesztésére, gyártására, alkalmazására (EU rendelet 2. cikk 1. pont). Az EU rendelet 2. cikk 3. pontja szerint exportőr lehet az is, aki vagy amely a kiviteli nyilatkozat vagy az újrakiviteli árunyilatkozat vagy a kilépési gyűjtő árunyilatkozat elfogadásakor a harmadik országbeli címzett szerződő partnere. Továbbá az a természetes vagy jogi személy vagy társaság is, aki/amely szoftvert vagy technológiát elektronikus úton átad, illetve elérhetővé tesz EU-n kívüli természetes vagy jogi személy vagy társaság számára (az EK rendelet csupán az EU-n kívüli rendeltetési helyre történő átadást és elérhetővé tételt tartalmazza). A kivitel fogalmi elemei közé bekerül a passzív feldolgozás vámeljárás és az olyan eredetileg tranzit ügylet, amely során a szállítmány rendeltetési helye megváltozik (és ezért az ügylet újrakivitelnek minősül). Az EU rendelet fókuszál az emberi jogok védelmére. Ezért az EU rendelet 2. cikk 20. pontjában új fogalomként vezeti be a kibertér-megfigyelési termékeket. Új fogalomként jelenik meg EU rendelet 2. cikkében az újrakiviteli és a kilépési gyűjtő árunyilatkozat (5-6. pontok), a technikai segítségnyújtás (9-10. pont), a fegyverembargó, a „kibertér-megfigyelési termékek” valamint a belső megfelelési program (19-21. pontok), és bővül  a tranzit fogalma (11. pont).



2. Nem listás termékek ellenőrzési mechanizmusa (catch-All) 



Az EK rendelet 4. és 8. cikke lehetővé teszi, hogy a tagállami hatóságok az EK rendelet I. mellékletében nem szereplő (vagyis nem listás, alapvetően nem engedélyköteles) kettős felhasználású termékek kivitelét engedélyhez kössék vagy megakadályozzák, ha 

fegyverembargós országba tervezett (illegitim) katonai célra történő végfelhasználásuk megállapítható, 

tömegpusztító fegyverek fejlesztésére, gyártására, karbantartására, működtetésére vagy ilyen fegyverek célba juttatására szolgáló rakéták fejlesztésére, gyártására, karbantartására, raktározására szánják, szánhatják

felhasználásuk közbiztonsági vagy emberi jogi szempontból aggályos.



Az eljárás továbbra is az illegitim katonai célra, a tömegpusztító fegyverként történő felhasználásra, illetve a közbiztonsági vagy emberi jogok súlyos megsértésére is alkalmas, az EU rendelet I. mellékletében nem szereplő termékek kivitele esetén alkalmazható. Ugyanakkor új catch-all intézkedésként az EU rendelet 5. cikkében bevezetésre az ún. kibertér-megfigyelési eszközök kivitelére vonatkozó eljárás. Továbbá a catch-all eljárással összefüggő információmegosztási szabályokat a jelenlegihez képest részletesebben tartalmazza az EU rendelet. 



Az EU rendelet 4. cikk (1) bekezdése és 9. cikk (1) bekezdése szerint az I. mellékletben fel nem sorolt termékek kivitele az alábbi esetekben engedélyköteles:

vegyi, biológiai vagy nukleáris fegyverek fejlesztésére, gyártására, karbantartására, működtetésére vagy ilyen fegyverek célba juttatására szolgáló rakéták fejlesztésére, gyártására, karbantartására, raktározására szánják, szánhatják,

katonai célra szánják vagy szánhatják, amennyiben a vásárló országra vagy a rendeltetési országra fegyverembargó van érvényben, 

olyan – a nemzeti katonai listán felsorolt – katonai célú termékekhez történő felhasználásra szánják vagy szánhatják, amelyeket valamely tagállam területéről engedély nélkül vagy a nemzeti jogszabályok megsértésével exportáltak,

a kivitellel kapcsolatban közbiztonsági vagy emberi jogi aggályok merültek fel. 



Az EU rendelet 5. cikk (1) bekezdés alapján bevezetett új intézkedés, hogy az I. mellékletben nem szereplő kibertér-megfigyelési termékek kivitele szintén engedélyköteles, ha azoknak emberi és nemzetközi humanitárius jogok súlyos megsértésével összefüggő felhasználása megállapítható vagy feltételezhető. Vagyis a catch-all bizonyos kibertér-megfigyelési termékekre is alkalmazható. Az EU rendelet 9. cikk (1) bekezdése alapján az illetékes hatóságok közbiztonsági vagy emberi jogi szempontok alapján továbbra is megtilthatják az I. mellékletben nem szereplő termékek kivitelét. 



Újdonság, hogy az EU rendelet 10. cikk (1) bekezdése szerint, ha egy tagállam az I. mellékletben nem szereplő termék kivitele kapcsán az EU rendelet 9. cikke alapján nemzeti termékellenőrzési jegyzéket hoz létre és közbiztonsági vagy emberi jogi szempontból engedélykötelezettséget határoz meg, az adott termék másik tagállamból történő kiviteléhez is engedély szükséges. Az így bevezetett engedélykötelezettségről az illetékes hatóságnak a saját tagállama szerinti vámhatóság mellett a Bizottságot és a többi tagállamot is tájékoztatnia kell. 



Nem változott az a rendelkezés, miszerint az exportőrnek értesítenie kell az illetékes tagállami hatóságot, ha illegitim felhasználás, szállítás gyanújáról szerez tudomást. Változatlan az az alapelv, hogy a catch-all eljárások bevezetése esetén a tagállamok nemzeti jogszabályban is rögzíthetik a nem listás termékek engedélykötelezettségére vonatkozó szabályokat. Új elem azonban, hogy az EU rendelet 4. cikk (4) bekezdés szerint catch-all engedélykötelezettség előírása esetén a tagállami hatóságnak tájékoztatnia kell a tagállami vámhatóságot és az egyéb nemzeti hatóságokat, valamint a többi tagállamot és a Bizottságot. Ez az intézkedés az EK rendeletben jelenleg csak opcionális lehetőségként szerepel. 



A catch-all ellenőrzések során a magyar vámhatóság továbbra is szorosan együttműködik a kettős felhasználású termékek forgalmának hazai engedélyezését végző hatósággal (Budapest Főváros Kormányhivatala, a továbbiakban: BFKH) a kiviteli tilalom vagy az engedélykötelezettség megállapítása érdekében.



3. A tranzit szállítás



Az EU rendeletben az EK rendelet 2. cikk 7. pontjában írtakhoz képest bővebben szerepel a tranzit fogalma. Az EU rendelet 2. cikk 11. pontja alapján akkor minősül tranzitnak az EU-ba belépő nem uniós kettős felhasználású terméknek az EU területén keresztül az EU-n kívüli rendeltetési helyre történő szállítása, ha 

a terméket külső árutovábbítási eljárás alá vonják, és csak áthaladnak az EU területén,

vámszabad területen átrakodják, vagy amelyek onnan kerülnek újrakivitelre,

átmeneti megőrzésbe helyezik, és átmeneti megőrzési létesítményből kerülnek újrakivitelre,

az EU vámterületére ugyanazon a hajón vagy légi járművön szállították, mint amelyen az EU területét kirakodás nélkül elhagyja.



A tranzit eljárások alapesetben továbbra sem engedélykötelesek. Az EU rendelet 7. cikk (1)-(3) bekezdései alapján a tagállamok illetékes hatóságai továbbra is megtilthatják vagy engedélyhez köthetik az EU rendelet I. mellékletében szereplő vagy ott fel nem sorolt, nem uniós kettős felhasználású termékek átszállítását, ha azokat katonai célokra vagy tömegpusztító fegyverek fejlesztésére szánják vagy szánhatják. Az I. mellékletben nem szereplő termékek esetében az EU rendelet 9. cikk (2)-(4) bekezdéseit is alkalmazni kell, vagyis közbiztonsági vagy emberi jogi indokok alapján is megtiltható vagy engedélyhez köthető az EU területén történő átszállítás.



Ha több tagállam területén keresztül történik a tranzit szállítás, az EU rendelet 7. cikk (2) bekezdése szerint akár minden érintett tagállami hatóság megtilthatja a szállítást. A tranzit engedélyt annak a természetes vagy jogi személynek kell benyújtania, aki/amely a harmadik országbeli címzett szerződő partnere, és jogosult az érintett termékek kiküldésének meghatározására. Ha az említett személyek nem rendelkeznek az EU területén lakóhellyel vagy letelepedettséggel, akkor az engedélykötelezettség a nyilatkozattevőt, a fuvarozót vagy a kettős felhasználású terméket személyes poggyászként szállító természetes személyt terheli.



Kiemelendő, hogy ha tranzit szállítás során a szállítmány végső rendeltetési helye megváltozik, akkor az EU rendelet 2. cikk 2. pont b) alpont alapján az ügylet újrakivitelnek minősül – amely az EU rendelet szerint alapvetően engedélyköteles – és az Uniós Vámkódex 271. cikke szerinti kilépési gyűjtő árunyilatkozatot kell benyújtani. Az ilyen típusú ügyletek hatósági ellenőrzése elsősorban a hatóságok közti együttműködéssel és adatcserével, illetve kockázatkezeléssel, valamint a gazdálkodók adatszolgáltatási kötelezettségének előírásával lesz kivitelezhető.



A tranzit szállítások ellenőrzése során a vámhatóság továbbra is szorosan együttműködik a hazai engedélyezési feladatokat ellátó BFKH-val az átszállítási tilalom vagy az engedélykötelezettség megállapítása érdekében.



4. A kiviteli engedélyek



A kivitelhez felhasználható engedélyek típusait az EU rendelet 12. cikk (1) bekezdése tartalmazza. A jelenleg felhasználható, az EK rendelet 2. cikk 8-11. pontjai szerinti Egyedi és Globális, Nemzeti és Uniós Általános Exportengedélyek nem szűnnek meg. Ugyanakkor néhány kiviteli engedély esetében az exportőr általi felhasználást és az érvényességi időtartamot érintő rendelkezések módosulnak. A kiviteli engedélyeket továbbra is a BFKH Kereskedelmi, Haditechnikai, Exportellenőrzési és Nemesfémhitelesítési Főosztály Exportellenőrzési Osztálya állítja ki Magyarország területén. 





Az Uniós Általános Exportengedélyek köre bővül, fogalma ennek megfelelően az EU rendelet 2. cikk 15. pontjában meghatározott definícióra módosul. Két új engedély (EU007-EU008 engedélykód) kerül bevezetésre az EU rendelet II. melléklet G-H. szakaszában szereplő, a cégcsoporton belüli technológiai és szoftver szállításra, illetve alapvetően titkosítási eljárásokban használt termékek kiviteléhez. 



A jelenleg az EK rendelet IIa.-IIf. mellékleteiben felsorolt termékek kiviteléhez felhasználható, EU001-EU006 engedélykódok szerinti Uniós Általános Exportengedélyek nem változnak, csupán a mellékleteken belüli csoportosításuk és jelölésük változik II. A-F szakaszokra (amelyek kiegészülnek a G-H szakaszokkal). A kettős felhasználású termékek külkereskedelmi forgalmának engedélyezéséről szóló 13/2011. (II. 22.) Korm. rendelet (a továbbiakban: Korm. rendelet) 13. § (3) bekezdése alapján az exportőrnek az Uniós Általános Exportengedély alapján lebonyolított eljáráshoz kapcsolódó fuvarokmányon, vagy a szállítmányt a rendeltetési helyéig végigkísérő kereskedelmi számlán a Korm. rendelet 3. mellékletében feltüntetett tartalmú nyilatkozatot kell feltüntetnie. A rendelkezésre álló információk szerint a nyilatkozat alkalmazásának szabályai nem változnak.



Az EU rendelet 12. cikk (7) bekezdés alapján – megegyezően az EK rendelet 9. cikk (1) bekezdésében foglaltakkal – az Uniós Általános Exportengedélyek használatát megtilthatja az illetékes tagállami engedélyező hatóság, ha feltételezhető, hogy az exportőr nem tudja teljesíteni az engedély feltételeit vagy az EU rendeletben előírtakat. 



Az EU rendelet 2. cikk 16. pontja szerinti Nemzeti Általános Exportengedélyek fogalmi ismérvei szintén módosulnak. Az ilyen típusú engedélyek az alábbi esetekben lesz alkalmazható az EU rendelet 12. cikk (6) bekezdése alapján:

az EU rendelet II. melléklet I. szakaszában szereplő termékek kiviteléhez nem használhatók fel,

az engedélyeket a kiállító tagállamban letelepedett vagy ott lakóhellyel rendelkező exportőr használhatja fel,

nem használhatók fel, ha a kivitelre szánt termékek az EU rendelet 4. cikk (1) bekezdésében részletezett katonai célra történő végfelhasználása megállapítható vagy feltételezhető.



A Nemzeti Általános Exportengedélyek az EU rendelet II. melléklet A-H szakaszában feltüntetett termékeket és rendeltetési országokat érintő kivitelekre is felhasználhatók. A jelenleg hatályos Korm. rendelet 12. § (4) bekezdése értelmében a Nemzeti Általános Exportengedély alapján lebonyolított kivitelek esetén a fuvarokmányon vagy a szállítmányt végigkísérő kereskedelmi számlán a Korm. rendelet 2. mellékletében feltüntetett tartalmú nyilatkozatnak kell szerepelnie. A rendelkezésre álló információk szerint az ilyen jellegű nyilatkozat alkalmazásának szabályai sem változnak. Jelenleg nincs érvényben Magyarországon kiadott Nemzeti Általános Exportengedély.



Új típusú engedélyként jelenik meg az EU rendelet 2. cikk 14. pontja szerint Nagy projektekre vonatkozó engedély. Ez az engedélytípus kifejezetten nagy projektekre szóló, meghatározott exportőrnek adott speciális Egyedi vagy Globális Exportengedély, amely egy vagy több végfelhasználóra és egy vagy több meghatározott harmadik országra lehet érvényes. A Nagy projektekre vonatkozó engedély legfeljebb 4 évig érvényes. Az Egyedi és a Globális Exportengedélyeket az exportőr lakóhelye vagy letelepedési helye szerinti tagállam illetékes hatósága, előbbiek hiányában a termék megtalálási helye szerint területileg illetékes hatóság fogja kiadni (jelenleg a letelepedési helye szerinti tagállam hatósága adja ki). Az Egyedi és a Globális engedélyek érvényességi ideje – a Nagy projektekre vonatkozó engedély kivételével – nem változik. Az ilyen típusú engedélyeket lehetőség szerint elektronikus formában, és továbbra is a III. melléklet A. szakasza szerinti formában adják ki. Az Egyedi és a Globális engedélyek formanyomtatványainak mintái, azok vámhatósági ellenőrzésére vonatkozó részletszabályok nem változnak. 



Szintén új engedélytípus az EU rendelet 8. cikk (1) bekezdése szerint kiállított Technikai segítségnyújtásra vonatkozó engedély. Ezt az engedélytípus az EU rendelet I. mellékletében szereplő, illetve ott fel nem sorolt termékeket érintő technikai segítségnyújtás esetén adható ki, ha a segítségnyújtást végzőt (aki az EU rendelet 2. cikk 10. pontja szerint természetes és jogi személy vagy társaság lehet) az illetékes hatóság tájékoztatja arról, hogy a terméket katonai célra szánják vagy szánhatják. Az EU rendelet 2. cikk 9. pontja alapján technikai segítségnyújtásnak minősül többek között a javításhoz, fejlesztéshez, gyártáshoz kapcsolódó technikai segítségnyújtás (pl. oktatás, képzés, akár elektronikus eszközök révén). Az engedélyeket a technikai segítségnyújtást végző lakóhelye vagy letelepedési helye szerinti tagállam, ezek hiányában a segítségnyújtás helye szerinti tagállam illetékes engedélyező hatósága állítja ki. Az ilyen típusú engedélyeket elektronikus formában adják ki, az EU rendelet III. melléklet B. szakaszában szereplő adattartalom szerint. Mivel az ilyen engedélyek szolgáltatásokhoz kapcsolódnak, így a vámhatóság ezeket nem ellenőrzi és nem hitelesíti.



Az esetleges engedélykötelezettség megállapítása érdekében a technikai segítségnyújtást végzőnek tájékoztatnia kell az illetékes hatóságot, ha tudomást szerez arról, hogy az általa kivinni szándékozott listás terméket katonai célra szánják vagy szánhatják. Nem engedélyköteles a technikai segítségnyújtás, illetve a technikai segítségnyújtást végzőnek nincs tájékoztatási kötelezettsége az EU rendelet 8. cikk (3) bekezdésében meghatározott esetekben (pl. bizonyos rendeltetési országokba irányuló vagy tagállami hatóságok és fegyveres erők feladatainak támogatását célzó kivitelek).



Az EU rendelet 16. cikke értelmében az engedélyező hatóságok továbbra is elutasíthatják (az EK rendelet 13. cikkében írtakhoz hasonlóan) a kiviteli engedélyek kiadását, illetve felfüggeszthetik, módosíthatják, visszavonhatják a már kiadott engedélyeket, majd erről értesítik a Bizottságot és többi tagállamot.



5. Transzfer eljárások



Továbbra is engedélyköteles bizonyos (az EU rendelet IV. mellékletében szereplő) kettős felhasználású termékek EU-n belüli szállítása (transzferje). Szintén nem változott, hogy meghatározott - az EU rendelet 11. cikk (2) bekezdése szerinti – esetekben (pl. a transzfert végzőnek tudomása van arról, hogy a termék rendeltetési helye az EU-n kívül található) a tagállamok engedélykötelezettséget írhatnak elő. A transzfer engedélyek kiadása kapcsán változatlanul az a tagállam illetékes, ahonnan a szállítás történik. Az engedélyező hatóságok – akárcsak a kiviteli engedélyek esetében – elutasíthatják a transzfer engedélyek kiadását, felfüggeszthetik, módosíthatják vagy visszavonhatják a már kiadott engedélyeket. Fontos kiemelni, hogy a magyar vámhatóság a kettős felhasználású termékek transzferjét továbbra sem ellenőrzi, és az eljárásokhoz kapcsolódó engedélyeket nem kezeli. A transzfer engedélyek ügyfél általi felhasználása, illetve azok elszámolása a BFKH hatáskörébe tartozik.  



6. A vámhatósági ellenőrzési tevékenység



A vámhatóság ellenőrzési tevékenységét illetően érdemi változás nem történt. A vámhatóság továbbra is a kettős felhasználású termékek harmadik országok tekintetében bonyolódó behozatalát, kivitelét, valamint tranzitját ellenőrzi a Korm. rendelet 27. § (3) bekezdése alapján. A vámhatósági vizsgálat alapvetően az eljárás alá vont termék azonosságának és az esetleges engedélykötelezettség megállapítására irányul. Amennyiben a termék engedélyköteles, a vámhatóság ellenőrzi az egyes engedélyek és a jogszerű felhasználásukat igazoló okmányok meglétét, adattartalmát és érvényességét. Az ellenőrzések során a vámhatóság továbbra is szorosan együttműködik a BFKH-val a szállítási tilalom vagy az engedélykötelezettség megállapítása érdekében. Az EU rendelet alapján hatályba lépő változásokat a Bizottság Adóügyi és Vámuniós Főigazgatósága (DG TAXUD) átvezeti a TARIC-ba, ezzel összefüggésben az egyes okmány(igazolás) kódokhoz kapcsolódó adatok is módosulnak.



Változatlan rendelkezés, hogy a kiviteli vámeljárás kezdeményezésekor igazolni kell a kiviteli engedély meglétét az eljárást végző vámhivatalnál (EU rendelet 21. cikk (1) bekezdés). Az EU rendelet 21. cikk (3) bekezdés a) pontja alapján az illetékes hatóságoknak (így a vámhatóságnak is) továbbra is lehetőségük lesz a kivitelek felfüggesztésére vagy megakadályozására (akár érvényes engedély birtokában is), ha az engedély kiállítása során valamilyen releváns információt nem vettek figyelembe vagy a kiállítást követően a körülmények jelentősen megváltoztak. E rendelkezéseket jelenleg az EK rendelet 16. cikk (3) bekezdése tartalmazza. Új elem, hogy a 21. cikk (3) bekezdés b) pontja szerint a kivitel akkor is felfüggeszthető vagy megakadályozható, ha alaposan feltételezhető, hogy az árukat tömegpusztító fegyverekhez vagy katonai célra kívánják felhasználni. Az ilyen intézkedések során minden hatáskörrel rendelkező hatóságnak együtt kell működnie (ez a kötelezettség az EK rendeletben jelenleg az engedélyező hatóságra és a vámhatóságra vonatkozik). Ha a vámhatóság vezeti be az intézkedéseket (kivitel felfüggesztése vagy megakadályozása), arról tájékoztatnia kell a kiviteli engedélyt kiállító hatóságot és az illegitim katonai felhasználás megakadályozása kapcsán szintén érintett más tagállami hatóságokat. Változatlan szabály, hogy az engedélyező hatóságok az értesítéstől számított 10 munkanapon belül válaszolnak a megkeresésekre, amely kivételes esetekben 30 munkanapig meghosszabbítható. Ha az előírt határidőn belül nem érkezik válasz, akkor a szállítmány továbbhaladását engedélyezni kell.



Az EU rendelet 28. cikke továbbra is biztosítja, hogy a tagállami hatóságok (beleértve a vámhatóságot is) információkat szerezzenek be a kettős felhasználású termékeket érintő megrendelésekről, ügyletekről. Továbbá a hatóságok beléphetnek az ügyletekben érintett érdekeltek helyiségeibe az exportellenőrzési intézkedések megfelelő alkalmazásának ellenőrzése érdekében.



Az EU rendelet 22. cikke alapján a tagállamok továbbra is kijelölhetik a termékkör kiviteli vámeljárásának elvégzésére jogosult vámhivatalokat. Magyarországon a kivitelek bármely vámhivatalnál kezdeményezhetők.



7. Együttműködési kötelezettség és szankciók alkalmazása



A tagállami hatóságoknak kötelező lesz együttműködniük egymással és a Bizottsággal az EU rendelet hatékony végrehajtása érdekében. Az EU rendelet 23. cikke alapján az együttműködés és az információcsere elsősorban elektronikus adatcsere alkalmazásával történik. Nagy hangsúlyt kap az adatcserékre épülő közös kockázatkezelés is. Az adatcsere a jelenlegi szabályozáshoz (EK rendelet 19. cikk) képest jóval szélesebb körben terjed ki az engedélyezési és ellenőrzési adatokra (többek között a más tagállamokban végzett kivitelek, lefoglalások, szankciók). Összességében az EU rendelet uniós szintre emeli az együttműködési kötelezettséget. Így többek között a catch-all eljárás bevezetése esetén az engedélyező hatóság értesíti a tagállami vámhatóságot és más nemzeti hatóságot, a többi tagállamot, illetve a Bizottságot. Továbbá az engedélyek elutasításáról, módosításáról vagy visszavonásáról szintén értesítik a Bizottságot és minden tagállami hatóságot. 



A szankciók alkalmazására vonatkozó szabályok lényegileg nem változnak. A tagállamoknak továbbra is biztosítaniuk kell az EU rendelet megfelelő végrehajtását, meg kell akadályozniuk a jogsértő tevékenységet. Ezért szankciókat kell alkalmazniuk, amelyeknek hatékonynak, arányosnak és visszatartó erejűnek kell lenniük. 



További információk



A termékkör kiviteléhez szükséges engedélyek kérelmezése és az engedélyek ellenőrzése során 2021. szeptember 9-ig az EK rendeletben foglaltakat kell alkalmazni. A jogszabályváltozás miatt a Korm. rendelet átfogó módosítására, deregulációjára lehet számítani. Az EU rendeletben foglaltakkal kapcsolatosan a magyar vámhatóság folyamatosan konzultál a BFKH illetékeseivel, illetve további uniós szintű egyeztetésekre is sor kerül.



A részletek megismeréséhez célszerű tanulmányozni az EU rendeletben foglaltakat, mivel több, a vámhatósági feladatellátást nem érintő rendelkezés módosul (pl. az EU rendelet 13. cikke szerinti brókertevékenység engedélyezése). Javasolt továbbá felvenni a kapcsolatot a termékkör forgalmának hazai engedélyezését végző BFKH Kereskedelmi, Haditechnikai, Exportellenőrzési és Nemesfémhitelesítési Főosztály Exportellenőrzési Osztályával az alábbi elérhetőségeken:



Cím: 1124 Budapest, Németvölgyi út 24.

Telefon: 06-1-458-5599; 06-1-458-5583

E-mail: exportcontrol@bfkh.gov.hu



A BFKH tájékoztatást adott ki a jogszabályváltozásról, amely az alábbi címen elérhető:

https://mkeh.gov.hu/kereskedelmi/exportellenorzesi_osztaly/recast