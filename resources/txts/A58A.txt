Kérdések és válaszok a gyermeket nevelő szülők adóvisszatérítésével kapcsolatban



1. Mindkét szülőnek jár a visszatérítés?



A visszatérítés annak jár, aki 2021. év bármely napján családi kedvezményre jogosult, függetlenül attól, hogy azt érvényesíti-e. Ha ennek a feltételnek mindkét szülő megfelel, és van az összevont adóalapba tartozó vagy ekho-s jövedelme vagy bejelentett kisadózó a visszatérítést mindketten igénybe vehetik. 



2. Élettársi kapcsolatban élők esetében mindkét szülő kap visszatérítést?



Az adóvisszatérítésre minden olyan gyermeket nevelő magánszemély jogosult, aki a 2021. év bármely napján családi kedvezményre jogosult, akkor is, ha családi kedvezményt nem vesz igénybe, vagy nem ő veszi igénybe. 

Ha az élettársak közösen nevelik a közös gyermeküket, utána szülőként mindketten jogosultak a családi kedvezményre és az adóvisszatérítésre is.

Ha az élettársak csak az egyikük gyermekét nevelik közösen, akkor a gyermek szülőjével együtt élő élettárs csak akkor jogosult a családi kedvezményre és az adóvisszatérítésre, ha a családi pótlékra is jogosult.



3. Elvált szülőknél mindkét fél kap szja-visszatérítést?



A visszatérítés annak a szülőnek jár, aki a 2021. év legalább egy napján jogosult volt családi kedvezmény érvényesítésére. Ha a szülők 2021-ben váltak el, és a válásig mindketten jogosultak voltak családi kedvezményre, akkor mindkét fél jogosult a visszatérítésre. Ha a szülők 2021 előtt váltak el, akkor a visszatérítés annak a szülőnek jár, aki 2021-ben családi kedvezmény érvényesítésére volt jogosult. Ha az elvált szülők 2021-ben felváltva gondozták gyermeküket, és ezért a családi pótlékra valamint a családi kedvezményre is 50-50 százalékban jogosultak, akkor a visszatérítést mindkét szülő igénybe veheti.





4. Várandós vagyok. Jogosult vagyok már most a visszatérítésre, vagy csak akkor, ha már megszületett a gyermekem?



A visszatérítés annak a magánszemélynek jár, aki a 2021. év bármely napján családi kedvezményre jogosult. A várandós nő és a vele közös háztartásban élő házastársa a fogantatás 91. napjától jogosult a családi kedvezményre. 

Ezért, ha a várandós nő a fogantatástól számított 91. napot a 2021. év bármely napján betölti, jogosult a visszatérítésre akkor is, ha a családi kedvezményt nem veszi igénybe, vagy azt a közös háztartásban élő házastársa veszi igénybe.



5. Ha több gyerekem van, többet kapok vissza?



Az adóvisszatérítés összegét nem befolyásolja a gyermekek száma, annak összege a 2021. évre a családi kedvezményre jogosult magánszemélytől levont személyi jövedelemadó-előleg, ekho összegétől, illetve a kisadózó után a kisadózó vállalkozást terhelő tételes adó összegétől függ, nem pedig a gyermekek számától. 



6. A gyerek hány éves koráig jár a visszatérítés?



A visszatérítésre való jogosultságot nem a gyermek életkora határozza meg, hanem az hogy, a gyermek után lehet-e családi kedvezményt érvényesíteni. Ha a szülő 2021-ben akár csak egy napig jogosult volt a gyermek után családi kedvezmény érvényesítésére, akkor jogosult a visszatérítésre is. 



7. A négy vagy több gyermeket nevelő anyák szja-mentessége hogyan érinti a családnak járó visszatérítést?



A négy vagy több gyermeket nevelő anyák a visszatérítést arra az összevont adóalapba tartozó jövedelmükre vehetik igénybe, amelyre vonatkozóan a négy vagy több gyermeket nevelő anyák kedvezménye nem érvényesíthető. Ilyen lehet például az ingatlan bérbeadásból származó jövedelem adója. 



8. Év közben családi kedvezményt érvényesítettem. Kapok-e adóvisszatérítést?



Az adóvisszatérítés összege az összevont adóalapba tartozó jövedelmet szerző magánszemélynél az adóalapkedvezmények levonása után megállapított adóalap 2021. évi adójának az adókedvezmények levonása után fennmaradó része, de legfeljebb a 2020. decemberi adatok alapján számolt éves átlagbér és a 15%-os adókulcs szorzata ezer forintra kerekítve, azaz 809 000 forint. 



Ha a magánszemély összevont (az adóalap-kedvezmények levonása után megállapított) adóalapja utáni adó legalább egy forint, de az ezer forintot nem éri el, akkor a kedvezmény összege ezer forint.



A családi kedvezmény az adóalapot csökkentő kedvezmény, ezért a családi kedvezmény évközi érvényesítésekor a kedvezményekkel csökkentett adóalapból a munkáltató, kifizető által levont adóelőleg jár vissza a jogosultnak. Ha a családi kedvezmény miatt az adóalap „elfogy” (nulla lesz), akkor levont adóelőleg hiányában nincs lehetőség adóvisszatérítésre.



9. Igénybe vettem a családi járulékkedvezményt. Így is jár a visszatérítés?



Ha a magánszemély év közben családi járulékkedvezményt vett igénybe, de a bevallásában az összevont adóalapja több mint 0, akkor a visszatérítés megilleti. 

Ha például a magánszemély év közben a munkabérére érvényesít családi kedvezményt és családi járulékkedvezményt, emellett magánszemélynek ad bérbe ingatlant és az ebből származó jövedelem után az adóelőleget megfizette, a visszatérítést a bérbeadás jövedelme után fizetett adóelőleg terhére lehet igénybe venni.



10. Pontosan hogyan kell kiszámítani a visszatérítés felső határát?



A kedvezmény összege legfeljebb a 2020. év december hónapjára a Központi Statisztikai Hivatal által a teljes munkaidőben alkalmazásban állók tekintetében közzétett nemzetgazdasági szintű bruttó átlagkereset tizenkétszeresének személyi jövedelemadó mértékével meghatározott szorzata, ezer forintra kerekítve.

Az említett bruttó átlagkereset 449 400 forint, ami azt jelenti, hogy a kedvezmény összege:

449 400*12*15%=808 920 forint, kerekítve 809 000 forint. 

Ha a magánszemély összevont adóalapját terhelő adó ennél az összegnél kevesebb, akkor a visszatérítés összege az adó összege.

Ekhos jövedelemmel rendelkező magánszemélynél a 2021. év tekintetében tőle levont ekho személyi jövedelemadónak minősülő része (9,5 százalék) jár visszatérítésként, ami nem haladhatja meg a 809 000 forintot. 

Kisadózó esetében a visszatérítés összege a 2021. évre rá tekintettel a kisadózó vállalkozást terhelő tételes adó negyede, de maximum 809 000 forint.

Ha a magánszemélynek van szja, kata és ekho szerint adózó jövedelme, akkor a különböző adónemekből visszaigényelhető összegek együttesen nem haladhatják meg a 809 000 forintot!



11. Vállalkozó vagyok. Jár a visszatérítés? Ha igen, mekkora összegben?



A visszatérítésre az az egyéni vállalkozó jogosult, aki a 2021. év bármely napján családi kedvezményre jogosult, akkor is, ha a családi kedvezményt nem veszi igénybe, vagy nem ő veszi igénybe. 

A kedvezmény az Szja tv. szerinti összevont (az adóalap-kedvezmények levonása után megállapított) adóalap 2021. évi adójának az adókedvezmények levonása utáni részére érvényesíthető, a visszatérítés összege maximum a 2020. decemberi adatok alapján számolt éves átlagbér és a 15%-os adókulcs szorzata, azaz 809 000 forint lehet. 



 A főállású egyéni vállalkozó a visszatérítést a személyijövedelemadó-bevallásban (az adóhatóság által elkészített adóbevallási tervezet felhasználásával) igényelheti. A kedvezmény a vállalkozói kivét, vagy az átalányban megállapított jövedelmet terhelő és a 2021. évben negyedévente megfizetett adóelőleg terhére érvényesíthető, legfeljebb a 809 000 forint értékhatárig.



 A munkaviszonnyal is rendelkező egyéni vállalkozó részére a kedvezményt a NAV előlegként utalja ki az a munkáltatótól beérkezett adatok alapján, a munkáltató által a 2021. évre levont szja-előleg alapulvételével. Az egyéni vállalkozói tevékenységből származó jövedelmet terhelő és negyedévente megfizetett adóelőleget pedig a magánszemély a személyi jövedelemadó bevallásában (az adóhatóság által elkészített adóbevallási tervezet felhasználásával) igényelheti vissza. A munkaviszonyra tekintettel visszatérített adó összege és az egyéni vállalkozói tevékenységre tekintettel visszatérített adó összege együttesen nem haladhatja meg a 809 000 forintot.



12. Katás egyéni vállalkozó vagyok. Jár nekem is visszatérítés?



 A kisadózó egyéni vállalkozó a 2021. évben az őt terhelő tételes adó 25 százalékának visszatérítésére jogosult. A kisadózónak a visszatérítés személyi jövedelemadó kedvezményként jár. 

Ha a kisadózó a 2021. évben a személyi jövedelemadóból is jogosult visszatérítésre, mert van összevont adóalapba tartozó jövedelme, akkor. a tételes adó alapján járó visszatérítés a személyi jövedelemadóból visszaigényelhető összegen felül, vehető figyelembe, de a két összeg együttesen nem haladhatja meg a 809 000 forintot.  



13. Katás vállalkozás kisadózóként bejelentett tagja esetében is mindkét szülő kérheti a visszatérítést?



Az adóvisszatérítés annak jár, aki 2021. bármely napján családi kedvezményre jogosult, vagy kisadózóként jogosult lenne. Ha a kisadózó és a házastársa ennek a feltételnek megfelel, a visszatérítést mindketten igénybe vehetik. 





14. Hogyan érinti az adóvisszatérítés az 1+1 százalékos felajánlásokat? 



A visszatérítés összege nem csökkenti az 1+1 százalékos felajánlások alapját képező adóalapot. 



15. Igényelni kell vagy automatikusan jár?



Külön igényelni nem kell, azonban február 15-éig előlegként azoknak utalja ki az adóhatóság, akiknek a jogosultsága a rendelkezésre álló adatok vagy az adózó nyilatkozata alapján megállapítható. Ha a jogosultnak az adóhatóság bármely okból nem utalt ki előleget, a visszatérítést az adóbevallásában érvényesítheti.